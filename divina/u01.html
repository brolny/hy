<!DOCTYPE html><html lang="hy" xml:lang="hy"><head>
<meta charset="UTF-8">
<title>Divine Comedy | 01</title>
<meta name="viewport" content="width=device-width, initial-scale=1.0">
<meta property="Description" content="20">
<meta name="Description" content="20">
<link rel="preload" href="../style.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate">
<div class="abs" onclick="openNav()">≡</div>
<p lang="en"><a href='../Divina/u00.html' title='Main page'>All songs</a></p>
<h1 id="top"><span lang="hy" class="n">Դժոխք</span></h1>
<nav id="toc" itemscope="itemscope" onclick="closeNav()" class="sidenav" itemtype='https://www.schema.org/SiteNavigationElement'></nav>
<div class="text_read" onclick="closeNav()">
<audio controls class="ogg" id="my_ogg">
<source src="div01.ogg" type="audio/ogg">
<source src="https://brolny.github.io/hy/divina/div01.ogg" type="audio/ogg">
<p lang="en">Your browser does not support the audio tag for ogg.</p>
</audio>
<h2><span lang="hy" class="n">Երգ Առաջին</span></h2>
<p>Կիսաճամփին մեր այս կյանքի նախընթաց</p>
<p>Ես կորցըրի ճանապարհը ճշմարիտ</p>
<p class="b">Եվ ինձ գտա մի անտառում մթամած։</p>
<p>Օ՜, դժվար է արտահայտել, թե որքան</p>
<p>Վայրի, դժնի ու մռայլ էր անտառն այդ․</p>
<p class="b">Պակուցիչ է հիշելն անգամ սոսկական։</p>
<p>Նա դառնաշունչ ու ահեղ էր մահվան պես․</p>
<p>Բայց ցույց տալու համար բարիքն իմ գտած՝</p>
<p class="b">Կպատմեմ, թե ինչեր տեսա այնտեղ ես։</p>
<p>Չգիտեմ, թե ինչպես մտա ես այնտեղ,</p>
<p>Այնքան էի քնաթաթախ այն պահին,</p>
<p class="b">Երբ բաց թողի ճամփան ուղիղ ու անշեղ։</p>
<p>Բայց երբ հասա ստորոտը մի լեռան,</p>
<p>Ուր փակվում էր այն հովիտը չարաշուք,</p>
<p class="b">Որ իմ սիրտը ահաբեկել էր այնքան,</p>
<p>Վեր նայեցի և տեսա, որ գագաթն իր</p>
<p>Շողերով էր արդեն պատած արևի,</p>
<p class="b">Որ լուսեղեն ուղեցույց է անպատիր։</p>
<p>Այնժամ մի քիչ մեղմեց սոսկումն իմ խոցին,</p>
<p>Որ իմ սրտի խոռոչում էր լճացել</p>
<p class="b">Իմ անցկացրած անդոհալի գիշերի ն։</p>
<p>Եվ ինչպես նա, ով հևհևուն ու թասուն,</p>
<p>Ծովից դեպի ծովեզերքը նետվելով,</p>
<p class="b">Նայում է ետ՝ ալիքներին փոթորկուն,</p>
<p>Այսպես հոգիս, որը տալիս էր դեռ խույս,</p>
<p>Դարձավ ետև՝ նայելու այն անտառին,</p>
<p class="b">Ուրկից ոչ ոք դուրս չի եկել անկորույս։</p>
<p>Երբ քիչ հանգիստ տվի մարմնիս հոգնաբեկ,</p>
<p>ճամփա ընկա դեպի բարձունքն ամայի,</p>
<p class="b">Հենվելով միշտ իմ պինդ ոտի վրա մեկ։</p>
<p>Եվ ահա ճիշտ իմ վերելքի սկզբին,</p>
<p>Թեթևաշարժ ու ժիրաժիր մի հովազ,</p>
<p class="b">Որ պատված էր պիսակներով երփներփին,</p>
<p>Դեմըս ելավ ու չթողեց բարձրանալ,</p>
<p>Այլ մանավանդ ճամփաս այնպես խափանեց,</p>
<p class="b">Որ քանիցըս ես ուզեցի ետ դառնալ։</p>
<p>Նախաժամն էր արշալույսի վաղորդյան,</p>
<p>Եվ արևն այն աստղերի հետ էր ծագում,</p>
<p class="b">Որոնց հետ էր այնժամ, երբ Սերն աստվածյան</p>
<p>Շարժում տվեց մարմիններին գեղատես։</p>
<p>Գտնելով պահն ու եղանակն հուսալի,</p>
<p class="b">Արդեն այնքան երկյուղ չէի զգում ես</p>
<p>Այն գազանից պատած մորթով գույնզգույն․</p>
<p>Բայց ես նորից համակվեցի սոսկումով,</p>
<p class="b">Երբ երևաց ինձ մի առյուծ հանկարծույն։</p>
<p>Սա կարծես թե իմ վրա էր հարձակվում,</p>
<p>Ահիպարան ու մոլեգին կեցվածքով,</p>
<p class="b">Որից օդն իսկ սարսափահար էր թվում։</p>
<p>Նույն պահին ես տեսա մի գայլ էգ ու չոր,</p>
<p>Որ սովահար ու անհագ էր երևում</p>
<p class="b">Եվ շատերի կյանքն էր դարձրել տանջավոր։</p>
<p>Սա ինձ այնքան պատճառ դարձավ խռովքի</p>
<p>Քստմնելի ու ահռելի իր տեսքով,</p>
<p class="b">Որ ես արդեն կորցրի հույսըս վերելքի։</p>
<p>Եվ ինչպես նա, ով դիզում է անընդհատ,</p>
<p>Բայց երբ հանկարծ իր ձեռք բերածս է կորցնում,</p>
<p class="b">Տխրում է և իրեն զգում հույծ վհատ,</p>
<p>Այսպես վհատ ինձ զգացի, հիրավի,</p>
<p>Երբ գայլը ինձ ետ էր քշում դեպ այնտեղ,</p>
<p class="b">Ուր շողերը չեն թափանցում արևի։</p>
<p>Մինչ ես դեպի հովիտն էի թավալվում,</p>
<p>Եմ աչքերին ներկայացավ մի հոգի,</p>
<p class="b">Որը վաղուց ի վեր լռած էր թվում։</p>
<p>Տեսնելով այդ ամայության մեջ նրան,</p>
<p>Ես գոչեցի․ «Ողորմիր ու փրկիր ինձ,</p>
<p class="b">Իրական մարդ դու լինես, թե ուրվական»։</p>
<p>Պատասխանեց․ «Մարդ չեմ արդ, մարդ եղել եմ․</p>
<p>Ես սերել եմ ծնողներից լոմբարդցի</p>
<p class="b">Եվ ծնվել եմ Մանտովայում աննսեմ․</p>
<p>Ծնվել եմ ուշ, օրոքն Հողիոս Կեսարի,</p>
<p>Ապրել Հռոմում Օգոստոսի շուքի տակ,</p>
<p class="b">Երբ դեռ կային սուտ աստվածներն ազգերի։</p>
<p>Եղա պոետ և երգեցի փառքն անանց</p>
<p>Անքիսորդու, որ հեռացավ Տրոյայից,</p>
<p class="b">Երբ հրկիզվեց Իլիոնը սիգապանծ։</p>
<p>Բայց դու ինչո՞ւ վայրն ես գնում տանջանքի,</p>
<p>Ինչո՞ւ համար չես ելնում լեոն հեշտավետ,</p>
<p class="b">Որ սկիզբն է, պատճառն ամեն բերկրանքի»։</p>
<p>Ես պատասխան տվի դեմքով պատկառուն․</p>
<p>«Դո՞ւ ես Վիրգիլն և այն աղբյուրը, ուրկից</p>
<p class="b">Պերճ խոսքերի գետ է հորդել լայնահուն։</p>
<p>Օ՜, դու բոլոր պոետների փառք ու լույս,</p>
<p>Արժեն սերն ու տքնությունը հարատև,</p>
<p class="b">Որով հատորդ վերծանեցի խորասույզ։</p>
<p>Դու ես վարպետս ու հեղինակս իմ երեց․</p>
<p>Դու ես լոկ նա, որից էլ ես ստացա</p>
<p class="b">Դողտրիկ ոճը, որը պատիվ ինձ բերեց։</p>
<p>Տես գազանը, որ ճամփաս է խափանում,</p>
<p>Օգնիր ինձ, ո՛վ հռչակավոր իմաստուն,</p>
<p class="b">Նա իմ բոլոր մարմինը դող է հանում»։</p>
<p>Պատասխանեց ի տես իմ մեծ երկյուղի․</p>
<p>«Եթե կուզես պրծնեւ հովտից այս մռայլ,</p>
<p class="b">Պետք է ընտրես բոլորովին այլ ուղի․</p>
<p>Քեզ չարչարող այդ գայլ-գազանը դժնյա</p>
<p>Ոչ ոքի չի թողնում անցնել իր ճամփով</p>
<p class="b">Եվ տեսածին սպանում է անխնա։</p>
<p>Նա բնությամբ այնքան չար է, գարշելի,</p>
<p>Որ խժռելով չի հագենում երբևէ</p>
<p class="b">Եվ լափելուց հետո քաղցում ավելի։</p>
<p>Մարդիկ շատ կան, որոնց է նա կպչում հաբ,</p>
<p>Եվ ավելի կշատանան, մինչև ոք</p>
<p class="b">Քերծեն գա ու նրան մեռցնի չարաչար։</p>
<p>Սա ոչ հողով, ոչ մետաղով կսնվի,</p>
<p>Այլ պատիվով, իմաստությամբ ու սիրով․</p>
<p class="b">Նա Ֆելտրի և Ֆելտրի միջև կծնվի։</p>
<p>Նա կփրկի ստորանկյալ Իտալիան,</p>
<p>Որի համար զոհ գնացին կարեվեր</p>
<p class="b">Տուռնոն, Նիսոն, Էվրիալն ու Կամիլլան։</p>
<p>Նա կվանի գայլին ամեն քաղաքից,</p>
<p>Մինչև նորից Դժոխքի խորքը խրի,</p>
<p class="b">Ուրկից դուրս էր եկել մղված մախանքից։</p>
<p>Արդ ի խնդիր քո փրկությանն ապահով՝</p>
<p>Հետևիր ինձ, քեզ կլինեմ առաջնորդ</p>
<p class="b">Ու կանցկացնեմ հավերժական կայանով։</p>
<p>Անդ կլսես անհույս ճիչեր ցավագին</p>
<p>Եվ կտեսնես հին հոգիներ տանջահար,</p>
<p class="b">Որոնք երկրորդ մահ են տենչում անձկագին․</p>
<p>Ապա նրանց, որ տանջվում են հաճույքով</p>
<p>Կրակի մեջ, զի հույս ունեն, որ մի օր</p>
<p class="b">Կհամբառնան երանելի հոգվոց քով։</p>
<p>Իսկ սրանց մոտ եթե ելնել փափագես,</p>
<p>Կա ինձանից արժանավոր մի հոգի,</p>
<p class="b">Որին պիտի հեռանալիս հանձնեմ քեզ․</p>
<p>Քանզի կայսրը, որ գերիշխանն է երկնի,</p>
<p>Զի կամենա իմ մուտքը իր քաղաքում,</p>
<p class="b">Զի ես չեղա իր օրենքին ընտանի։</p>
<p>Նա ամենուր տեր է, երկնում՝ տիրակալ․</p>
<p>Նրա քաղաքն ու գահույքը այնտեղ են․</p>
<p class="b">Երջանիկ է նա, ով դաոնում է ընտրյալ»։</p>
<p>Եվ ես նրան․ «Հայցում եմ քեզ, ո՛վ պոետ,</p>
<p>Հանուն Աստծու, որին դու չես ճանաչել,</p>
<p class="b">Ազատիր ինձ այս վիճակից չարաղետ․</p>
<p>Տար ինձ այնտեղ, որի մասին խոսեցիր,</p>
<p>Որ ես տեսնեմ դարպասը սուրբ Պե՛տրոսի</p>
<p class="b">Եվ նրանց, որ ներկայացրիր տանջակիր»։</p>
<p>Այնժամ շարժվեց, և ես հետքով գնացի։</p>
<hr></div></body></html>
