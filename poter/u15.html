<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 15">
<meta name="Description" content="Գաղտնի սրահը 15">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասնհինգերորդ<br>Ա ր ա գ ո գ</h2>
<p>Ամրոցի շրջակա հանդավարներում կամաց-կամաց սկսեց տնօրինել ամառը։ Երկինքն ու լիճը դարձան տերեփուկի պես կապույտ, և կաղամբի չափ մեծ ծաղիկներ բացվեցին ջերմոցներում։ Սակայն հանդավարները Հարրիի աչքին որբացած էին երևում՝ առանց այստեղ-այնտեղ հայտնվող աժդահա Հագրիդի ու նրան ստվերի պես կրնկակոխ հետևող ժանիքի։</p>
<p>Ամրոցի ներսում էլ ընդհանուր պատկերը հուսադրող չէր։ Ամեն ինչ ուղղակի սարսափելի սխալ էր։</p>
<p>Հարրին ու Ռոնը փորձեցին այցելության գնալ Հերմիոնային, բայց հիվանդանոցային աշտարակում բոլոր այցելություններն արգելված էին։</p>
<p>— Մենք այլևս չենք կարող որևէ անհոգություն թույլ տալ մեզ, — խստորեն տեղեկացրեց մադամ Պոմֆրին դռան բարալիկ ճեղքից։ — Ոչ… Ներեցե՜ք, չեմ կարող ներս թողնել ձեզ։ Միանգամայն հավանական է, որ այդ հրեշը ամեն րոպե կարող է վերադառնալ այս խեղճերի վերջը տալու համար։</p>
<p>Դամբլդորի բացակայությամբ վախն այնպես էր տարածվել ամրոցում ու սառեցրել մթնոլորտը, որ արևի շողերը կարծես հասնում էին ամրոցի պատերին, բայց պատուհանների փեղկերից ներս չէին թափանցում։ Դժվար էր ամրոցում տեսնել մի դեմք, որը մտահոգ ու լարված արտահայտություն չունենար։ Միջանցքներում դեռ երբեմն, ասես պատահաբար հնչած ծիծաղի ձայնը անբնական ու ականջ ծակող էր թվում և արագ խլանում ու մարում էր։</p>
<p>Հարրին անդադար ինքն իրեն կրկնում էր Դամբլդորի վերջին խոսքերը․ <b>«Իրականում ես հեռացած կլինեմ Հոգվարթսից միայն այն ժամանակ, երբ ինձ հավատարիմ ոչ մեկն այլևս մնացած չլինի դպրոցում։ Հոգվարթսումմիշտ օգնություն կստանա նա, ով օգնության կկանչի»</b>։</p>
<p>Բայց ինչով կարող էին օգնել իրենց այդ բառերը։ Ո՞ւմ պետք է նրանք օգնության կանչեին, երբ բոլորը նույնքան շփոթված ու վախեցած էին որքան և իրենք։</p>
<p>Հագրիդի ակնարկը սարդերի մասին շատ ավելի հասկանալի էր։ Ամբողջ խնդիրն այն էր, որ ամրոցում, կարծես, այլևս ոչ մի սարդ չէր մնացել։ Հարրին փնտրում էր ամենուրեք իրենց անցած ճանապարհներին (Ռոնը, թեև մեծ դժկամությամբ, փորձում էր օգնել նրան)։ Անշուշտ, շատ էր խանգարում այն հանգամանքը, որ իրենց թույլ չէին տալիս ինքնուրույն շրջել ամրոցում։ Բոլոր ուսանողներին թույլատրվում էր տեղաշարժվել միայն խմբերով՝ մյուս գրիֆինդորցիների հետ միասին, և ուսուցիչներից մեկնումեկի աչալուրջ ուղեկցությամբ։ Աշակերտները կարծես շատ էլ գոհ էին, որ ուսուցիչները հովիվների պես քշում էին իրենց դասարանից դասարան, բայց Հարրիին դա միայն նյարդայնացնում էր։</p>
<p>Մեկ անձ, այդուհանդերձ, կարծես անչափ լավ էր զգում իրեն սարսափի ու կասկածամտության մթնոլորտում։ Դրաքո Մալֆոյն այնպիսի տեսքով էր շրջում դպրոցում, ասես իրեն Առաջին տղա աշակերտի շքանշան էին շնորհել։ Հարրին չէր հասկանում նրա ինքնագոհության պատճառը մինչև մի օր՝ Դամբլդորի և Հագրիդի հեռանալուց հետո երկու շաբաթ անց, հմայադեղերի դասին Դրաքո Մալֆոյի հետևի նստարանին նստած, պատահաբար չլսեց, թե ինչպես էր նա Քրեբի ու Գոյլի մոտ գլուխ գովում․</p>
<p>— Ես միշտ էլ համոզված եմ եղել, որ հենց հայրիկս պիտի Դամբլդորից ազատի Հոգվարթսը, — ասաց նա՝ նույնիսկ հոգ չտանելով ձայնը ցածրացնելու մասին։ — Ասում էի ձեզ չէ՞, որ նրա կարծիքով Դամբլդորն ամենավատ տնօրենն է, որ երբևէ եղել է Հոգվարթսում։ Գուցե վերջապես մի արժանավոր տնօրեն կունենանք շուտով։ Այնպիսի մի տնօրեն, որը չի ուզենա ընդմիշտ փակել Գաղտնի սրահը։ ՄըքԳոնագալն էլ երկար չի մնա, նա հիմա իր ներկայությամբ միայն աչք է ծակում…</p>
<p>Սառկեկն անցավ Հարրիի կողքով՝ ոչ մի մեկնաբանություն չանելով Հերմիոնայի դատարկ նստարանի ու որբացած կաթսայի մասին։</p>
<p>— Սը՛ր, — բարձրաձայն ասաց Մալֆոյը, — սը՛ր, իսկ ինչու՞ դուք չեք դիմում տնօրենի պաշտոնի համար։</p>
<p>— Բավ է, բավ է, Մա՜լֆոյ, — ասաց Սառկեկը, թեև Հարրին նկատեց, որ նա չկարողացավ զսպել բարակ, սեղմած շրթունքների վրա հայտնված ժպիտը, — պրոֆեսոր Դամբլդորի իրավասությունները հոգաբարձուների կողմից միայն ժամանակավորապես են դադարեցվել։ Հուսով եմ, նա շատ շուտով կրկին մեզ հետ կլինի։</p>
<p>— Հա՜, ճիշտ է, — չարախինդ քմծիծաղով ասաց Մալֆոյը։ — Ես համոզված եմ, որ հայրիկս իր ձայնը ձեզ կտա, եթե ուզենաք դիմել այդ պաշտոնի համար։ Ես հայրիկիս կասեմ, որ դուք այս դպրոցի լավագույն ուսուցիչն եք։</p>
<p>Սառկեկը քթի տակ քմծիծաղելով շրջում էր զնդանում, բարեբախտաբար չնկատելով Շեյմոս Ֆինիգանի ծամածռությունը, որը ձևացնում էր, իբր զզվանքից փսխում է իր կաթսայի մեջ։</p>
<p>— Շատ զարմացած եմ, որ հողարյունները մինչև այժմ դեռ չեն հավաքել իրենց ճամպրուկները, — շարունակեց Մալֆոյը։ — Գրազ գա՞նք հինգ գալեոնի վրա, որ հաջորդ հողարյունը մեռնելու է։ Ափսո՜ս, որ դա Գրեյնջերը չի լինի…</p>
<p>Բարեբախտաբար, հենց այդ պահին զանգը հնչեց, որովհետև Մալֆոյի առաջին բառերից հետո Ռոնը տեղից վեր էր ցատկել, բայց գրքերն ու պիտույքները հավաքելու իրարանցման մեջ Մալֆոյին հասնելու նրա փորձերն աննկատ մնացին։</p>
<p>— Թողե՜ք խփեմ դրան, — մռնչում էր Ռոնը, մինչ Հարրին ու Դինը կախվել էին նրա ձեռքերից, — Պետքս չէ… Ինձ փայտիկ էլ պետք չէ… Ես կսպանեմ նրան դատարկ ձեռքերով…</p>
<p>— Արագացրե՜ք, — ուսանողների գլուխներից վեր նայելով նետեց Սառկեկը, — ես պետք է ձեզ ուղեկցեմ Հերբոլոգիայի դասին։</p>
<p>Բոլոր ուսանողները մեկը մյուսի հետևից մի շարքով առաջ շարժվեցին, վերջում՝ Հարրին, Ռոնը ու Դինը։ Ռոնը դեռ փորձում էր ազատվել նրանց ձեռքերից։ Տղաները նրան բաց թողեցին միայն այն ժամանակ, երբ Սառկեկը բոլորին դուրս բերեց ամրոցից, և նրանք բանջարանոցների միջով շարքով անցան դեպի ջերմոցները։</p>
<p>Հերբոլոգիայի դասը շատ տխուր էր անցնում։ Դասարանում արդեն երկու բացակա կար՝ Ջասթինը և Հերմիոնան։</p>
<p>Պրոֆեսոր Սածիլը բոլորին գործի դրեց՝ հաբեշական հակաբորբոքիչ թուզի թփեր էտելու։ Հարրին գնաց կոմպոստի կույտի վրա մի գիրկ էտված ճյուղեր թափելու և դեմառդեմ հանդիպեց Էռնի Մաքմիլանին։ Էռնին խոր շունչ քաշեց և շատ պաշտոնական ձայնով ասաց․</p>
<p>— Ես ուզում եմ ասել, Հարրի, որ ինձ շատ մեղավոր եմ զգում քեզ երբևէ կասկածելու համար։ Ես գիտեմ, որ դու երբեք չէիր վնասի Հերմիոնա Գրեյնջերին, և խնդրում եմ, ների՜ր ինձ այն ամենի համար, ինչ ասել եմ քեզ։ Մենք բոլորս հիմա նույն նավի մեջ ենք, և…</p>
<p>Նա Հարրիին մեկնեց իր հաստլիկ ձեռքը, և Հարրին սեղմեց այն։</p>
<p>Էռնին ու նրա ընկերուհի Հաննան մոտեցան աշխատելու նույն թփի վրա, որի մոտ աշխատում էին Հարրին ու Ռոնը։</p>
<p>— Այդ Դրաքո Մալֆոյը, — ասաց Էռնին՝ էտելով չորացած ոստիկները, — կարծես ինքն իրեն շատ լավ է զգում այս ամենի կապակցությամբ։ Գիտե՞ք, ես կարծում եմ, որ նա կարող է լինել Սլիզերինի ժառանգը…</p>
<p>— Շատ դիտողական եզրակացություն է… — ասաց Ռոնը, որը</p>
<p>պատրաստ չէր Հարրիի պես միանգամից ներել Էռնիին։</p>
<p>— Ի՞նչ ես կարծում, Հա՜րրի, դա Մալֆո՞յն է… — հարցրեց Էռնին։</p>
<p>— Ո՜չ, — ասաց Հարրին այնքան հաստատակամ, որ Էռնին ու Հաննան սառած նայեցին նրան։</p>
<p>Մեկ վայրկյան անց Հարրին այնպիսի բան նկատեց, որ առանց երկար մտածելու բոթեց Ռոնին իր ձեռքի էտող մկրատի բութ ծայրով։</p>
<p>— ո՜ւֆ, ի՞նչ ես անում…</p>
<p>Հարրին մատնացույց արեց դեպի Արգելված անտառը ձգվող մարգագետինը՝ իրենցից մեկ-երկու մետր հեռավորության վրա։ Մի քանի խոշոր սարդեր, արագ-արագ վազում էին դեպի Անտառի կողմը։</p>
<p>— Ա՜հ… Հա՜… — ասաց Ռոնը փորձելով, բայց չկարողանալով գոհ տեսք ընդունել, — բայց մենք չենք կարող հիմա գնալ նրանց հետևից…</p>
<p>Էռնին ու Հաննան հետաքրքրված լսում էին նրանց։ Հարրին դիտում էր, թե ուր են փախչում սարդերը։</p>
<p>— Կարծես դրանք փախչում են դեպի Արգելված անտառը…</p>
<p>Այդ մտքից Ռոնը նույնիսկ ավելի դժբախտ տեսք ընդունեց։</p>
<p>Դասի վերջում պրոֆեսոր Սածիլը աշակերտներին ուղեկցեց Սև ուժերից ինքնապաշտպանության դասին։ Հարրին ու Ռոնը մյուսներից հետ մնացին, որպեսզի շարքի վերջում քայլելով կարողանան հանգիստ խոսել իրենց տեսածի մասին։</p>
<p>— Մենք կրկին պիտի օգտվենք անտեսանելիության թիկնոցից, — ասաց Հարրին, — կարող ենք ժանիքին էլ վերցնել մեզ հետ։ Նա սովոր է Հագրիդի հետ Անտառ գնալուն և կարող է օգնել մեզ։</p>
<p>— Եղավ, — ասաց Ռոնը՝ մատների մեջ անհանգիստ պտտեցնելով իր կախարդական փայտիկը, — իսկ այնտեղ… ըը՜ըմ… իսկ ոչի՞նչ, որ ասում են, թե Անտառում… ըը՜ըմ… դարձվոր մարդագայլեր կան… — ավելացրեց նա, երբ տեղավորվեցին Լոքհարթի լսարանի վերջին շարքում իրենց սովորական նստարաններին։</p>
<p>Գերադասելով ուղիղ չպատասխանել այդ հարցին, Հարրին ասաց․</p>
<p>— Այնտեղ լավ էակներ էլ կան։ Կենտավրոսները լավ տղերք են… Միեղջյուրներն անսահման բարի արարածներ են…</p>
<p>Ռոնը Արգելված անտառում երբեք չէր եղել։ Հարրին միայն մեկ անգամ էր Արգելված անտառ մտել և մինչև այդ օրը հույս էր տածում էլ երբեք առիթ չունենալ կրկին այնտեղ գնալու համար։</p>
<p>Լոքհարթը հաղթական քայլերով մտավ լսարան։ Բոլորը նայեցին նրան։ Մյուս բոլոր ուսուցիչները շատ մռայլ էին և սովորականից մտահոգ, իսկ Լոքհարթն ընդհակառակը, այնքան երջանիկ տեսք ուներ, կարծես աշխարհն իրենը լիներ։</p>
<p>— Դեհ, վերջ տվեք, — բղավեց նա՝ շուրջը նայելով, — այլևս</p>
<p>չտեսնե՜մ այդ թթված դեմքերը։</p>
<p>Բոլորը ջղային հայացքներ փոխանակեցին, բայց ոչ մեկը ոչինչ չասաց։</p>
<p>— Մի՞թե դեռ չեք հասկացել, — ասաց Լոքհարթը, դանդաղ արտասանելով բառերը, ասես նրանք բոլորն այնքան բթամիտ էին, որ իրեն չէին կարող հասկանալ, — վտանգն անցե՜լ է։ Հանցագործը</p>
<p>ձերբակալվա՜ծ է։</p>
<p>— Այդ ո՞վ ասաց, — ըմբոստ բացականչեց Դին Թոմասը։</p>
<p>— Իմ սիրելի երիտասա՜րդ, Հրաշագործության նախարարությունը չէր ձերբակալի Հագրիդին, եթե այնտեղ հարյուր տոկոսով համոզված չլինեին, որ մեղավորը նա է, — ասաց Լոքհարթը, կարծես մի բթամիտ անհասկացողի բացատրելով, որ մեկին գումարած մեկ հավասար է երկուսի։</p>
<p>— Օ՛հ, այո՜… Առանց տաս տոկոսով համոզված լինելու էլ կանեին, — ասաց Ռոնը նույնիսկ ավելի բարձրաձայն, քան՝ Դինը։</p>
<p>— Ձեր թույլտվությամբ ես կշարունակեմ մնալ այն կարծիքին, որ թերևս քիչ ավելին գիտեմ Հագրիդի ձերբակալության մասին, քան՝ դուք, պարոն Ուիզլի, — ասաց Լոքհարթը, բացարձակ ինքնահավան տոնով։</p>
<p>Ռոնը ուզում էր ասել, որ ինքը դրանում համոզված չէր, բայց խոսքի կեսից կանգ առավ, երբ Հարրին սեղանի տակ ուժեղ տրորեց նրա ոտքը։</p>
<p>— Մոռացա՞ր… Մենք այնտեղ չենք եղել, — մրթմրթաց Հարրին։</p>
<p>Բայց Լոքհարթի զզվելի զվարթությունը, նրա ակնարկները, որ ինքը միշտ էլ համոզված է եղել Հագրիդի չար էության մեջ, նրա ինքնավստահությունը, որ ամեն ինչ արդեն վերջացել է, այն աստիճանի նյարդայնացրին Հարրիին, որ նրա ձեռքերը պարզապես քոր էին գալիս «Արձակուրդները ջադուների հետ» գիրքը Լոքհարթի ապուշ երեսին նետելու ցանկությունից։ Դրա փոխարեն նա մի երկտող գրեց Ռոնին․ «Այսօր…»։</p>
<p>Ռոնը երկտողը կարդաց, թուքը կուլ տվեց ու կողքանց նայեց Հերմիոնայի դատարկ տեղին։ Դատարկ նստարանի տեսքը, կարծես, ամրապնդեց նրա վճռականությունը, և նա հաստատակամ գլխով արեց։</p>
<p>Գրիֆինդորի ընդհանուր սենյակը այդ օրերին գրեթե միշտ մարդաշատ էր լինում, որովհետև երեկոյան ժամը վեցից հետո գրիֆինդորցիները գնալու ուրիշ տեղ չունեին։ Դրանից բացի, պարզվեց, որ բոլորն իրար շատ ասելիքներ ունեն, և արդյունքում՝ սենյակը չէր դատարկվում մինչև ուշ գիշեր։</p>
<p>Ընթրիքից անմիջապես հետո Հարրին գնաց Անտեսանելիության թիկնոցը ճամպրուկից հանելու և ամբողջ երեկո նստած մնաց բազկաթոռի մեջ՝ թիկնոցը տակը դրած, սպասելով, թե սենյակը երբ է դատարկվելու։ Ֆրեդն ու Ջորջը Հարրիին ու Ռոնին հրավիրեցին «Պայթուցիկ տուզ» խաղալու, իսկ Ջինին, շատ վհատ տեսքով, Հերմիոնայի աթոռի մեջ նստած, դիտում էր նրանց։ Հարրին ու Ռոնը դիտմամբ անդադար տանուլ էին տալիս՝ փորձելով խաղն արագ վերջացնել, բայց, միևնույն է, արդեն կեսգիշերից էլ անց էր, երբ վերջապես, Ֆրեդը, Ջորջը և Ջինին գնացին քնելու։</p>
<p>Հարրին ու Ռոնը սպասեցին, մինչև լսվեց ննջարանների դռների հեռավոր շրխկոցը, և առանց մի բառ իսկ փոխանակելու ճանկեցին Անտեսանելիության թիկնոցը, գցեցին գլուխներին ու դիմանկարի բացվածքով դուրս եկան։</p>
<p>Ամրոցով անցնելը բնավ հեշտ չէր։ Յուրաքանչյուր միջանցքում և ամեն մի շրջադարձի մոտ մեկական ուսուցիչ էր կանգնած։ Վերջապես, նրանք հասան Շքամուտքի դահլիճ, մի կողմ հրեցին կաղնեփայտե դռների սողնակը և մի կերպ դուրս սողոսկեցին կիսաբաց դռնով, ջանալով շատ չճռռացնել այն։ Մի քանի քայլից հայտնվեցին լիալուսնով ողողված մարգագետնում։</p>
<p>— Բա որ… — հանկարծ ասաց Ռոնը, մինչ քայլում էին սև խոտերի վրայով, — …հասնենք Անտառ ու տեսնենք, որ այնտեղ ոչինչ էլ չկա։ Այդ սարդերը շատ հնարավոր է բոլորովին ուրիշ ուղղությամբ էին գնում։ Այնպիսի տպավորություն էր, որ նրանք ընդհանրապես անորոշ ուղղությամբ էին գնում, բայց…</p>
<p>Ռոնի ձայնը մարեց ինքնահուսադրող ելևէջով։</p>
<p>Նրանք հասան Հագրիդի տնակին, որը մութ պատուհաններով շատ տխուր ու որբացած տեսք ուներ։ Երբ Հարրին դուռը հրեց, ժանիքն ասես ուրախությունից խելագարված նետվեց նրանց ոտքերի տակ։ Անհանգստանալով, որ շունը իր որոտաձայն, բամբ հաչոցներով կարող է ամրոցում բոլորին արթնացնել, տղաները նրան շտապ հյուրասիրեցին բուխարու գլխին մետաղյա տուփի մեջ դրված մաթի հալվայով, որից շան ատամներն իրար սոսնձվեցին։</p>
<p>Հարրին Անտեսանելիության թիկնոցը թողեց Հագրիդի սեղանին։ Թիկնոցը նրանց բոլորովին պետք չէր մթամած Անտառում։</p>
<p>— Արի՛, ժանիք, գնում ենք զբոսանքի, — ասաց Հարրին</p>
<p>թփթփացնելով իր ոտքին, և ժանիքը ուրախ ցատկոտելով նրանց հետևից դուրս թռավ տանից, սլացավ դեպի Անտառի եզրը և ոտքը վեր ցցեց մի հաստաբուն սոսիի տակ։</p>
<p>Հարրին հանեց իր կախարդական փայտիկը և ցածր ձայնով ասաց․</p>
<p>— Լո՜ւմոս… — թույլ լույս վառվեց փայտիկի ծայրին։ Լույսը բավարար էր, որ նրանք տեսնեն իրենց առջև ձգվող արահետը ու փորձեն սարդեր գտնել գետնի վրա։</p>
<p>— Լավ մտածեցիր, — ասաց Ռոնը, — ես էլ իմս կվառեի, բայց, գիտես… հաստատ՝ կամ կպայթի, կամ անտառը կհրդեհի…</p>
<p>Հարրին թփթփացրեց Ռոնի ուսին՝ մատնացույց անելով արահետի եզրին աճած խոտը։ Երկու միայնակ սարդեր փայտիկի լույսից հեռանում էին՝ շտապելով դեպի ծառերի ստվերները։</p>
<p>— Լավ… — ծանր հոգոց հանեց Ռոնը, ասես համակերպվելով</p>
<p>վատթարագույնի հետ։ — Ես պատրաստ եմ… Գնացի՜նք…</p>
<p>Եվ այդպես, իրենց ոտքերի շուրջը պտտվող ժանիքի հետ միասին, ճրթճրթացնելով ծառերի չոր ճյուղերն ու թափված տերևները, նրանք մտան Անտառ։ Հարրիի փայտիկի լույսով նրանք հետևեցին խոտերի միջով արագորեն հեռացող սարդերին։ Մոտ քսան րոպե նրանք առանց խոսելու քայլեցին՝ ականջ դնելով ճյուղերի ճրթճրթոցից ու տերևների խշխշոցից զատ այլ ձայների։ Հետո, երբ ծառերն այնքան խտացան, որ երկնքի աստղերն անգամ արդեն չէին երևում, և Հարրիի փայտիկը միայնակ լույս էր տալիս բացարձակ մթության օվկիանոսի մեջ, նրանք տեսան, որ իրենց ուղեկցող սարդերը դուրս եկան արահետից։</p>
<p>Հարրին կանգ առավ՝ փորձելով տեսնել, թե որ ուղղությամբ էին շարժվում սարդերը։ Նրա փայտիկի արձակած լույսի փոքր շրջանակից դուրս ամեն ինչ սուզված էր համատարած մթության մեջ։ Նա դեռ երբեք այսքան հեռու չէր խորացել Անտառի թավուտը։ Հարրին հստակ հիշեց Հագրիդի խորհուրդը, երբ անցյալ անգամ Անտառ էին մտել՝ ոչ մի դեպքում դուրս չգալ արահետից։ Բայց Հագրիդը շատ հեռու էր, ամենայն հավանականությամբ, Ազքաբանի խցերից մեկում, և դրանից բացի նա խորհուրդ էր տվել հետևել սարդերին։</p>
<p>Ինչ-որ սառը թաց բան կպավ Հարրիի ձեռքին, և անակնկալից նա հետ ցատկեց՝ ցավոտ տրորելով Ռոնի ոտքը, բայց դա ընդամենը ժանիքի քիթն էր։</p>
<p>— Ի՞նչ կարծիքի ես, — հարցրեց Հարրին Ռոնին, փայտիկի արձակած լույսի արտացոլումից իր դիմաց հազիվ նշմարելով նրա աչքերը։</p>
<p>— Դեհ, եթե մինչև այստեղ հասել ենք… ուրեմն այստեղից հետ գնալը իմաստ չունի… — ասաց Ռոնը։</p>
<p>Այսպիսով, հետևելով սարդերի հազիվ նկատելի ստվերներին, նրանք մտան անտառի թավուտը։ Առաջընթացն անմիջապես դժվարացավ, որովհետև անդադար ոտքի տակ էին ընկնում ծառերի արմատներն ու չորացած բների կոճղերը, և գրեթե ոչինչ չէր երևում բացարձակ մթության մեջ։ Հարրին ձեռքի վրա զգում էր ժանիքի տաք շնչառությունը։ Մի քանի անգամ նրանք ստիպված էին դադար տալ, որպեսզի Հարրին՝ չորեքթաթ հենվելով գետնին, փորձի փայտիկի լույսով գտնել սարդերի շարանը։</p>
<p>Նրանք երևի մոտ կես ժամ այդպես քայլեցին։</p>
<p>Պարեգոտների փեշերն անդադար կպչում էին ցածր թփերի ճյուղերին ու կոճղերի ոստերին և դժվարացնում առաջընթացը։ Որոշ ժամանակ անց նրանք զգացին, որ գետինը, ասես, թեքությամբ դեպի ներքև իջավ, թեև ծառերի բները նույնքան խիտ էին, որքան առաջ։</p>
<p>Հետո ժանիքը հանկարծ չգիտես ինչու մի ուժեղ զրնգուն հաչոց արձակեց, որը սարսափազդու արձագանքեց անտառով դեպի հեռուն, այնպես որ Հարրին ու Ռոնը, ասես կես ակնթարթով դուրս թռան իրենց մաշկից։</p>
<p>— Ի՞նչ եղավ, — բարձրաձայն ասաց Ռոնը՝ աչքերը չռած նայելով համատարած մթության մեջ և ուժեղ սեղմելով Հարրիի արմունկը։</p>
<p>— Այնտեղ ինչ-որ բան է շարժվում, — արտաշնչեց Հարրին, — Լսիր… Կարծես մի մեծ բան լինի…</p>
<p>Նրանք ականջ դրեցին։ Դեպի աջ, որոշակի հեռավորության վրա այդ ինչ-որ մեծ բանը ծառերի ճյուղերը ջարդելով, իր համար արահետ էր բացում թավուտի մեջ։</p>
<p>— Օ՜հ, ո՛չ, — ասաց Ռոնը, — օ՜հ, ոչ… օ՜հ, ոչ… օ՜հ…</p>
<p>— Ձայնդ կտրի՜ր, — բարկացած ասաց Հարրին, — նա քեզ կլսի՜…</p>
<p>— Ինձ կլսի՞… — ասաց Ռոնը անբնական բարձր ձայնով, — նա արդեն լսել է ժանիքին։</p>
<p>Մթությունը կարծես ճնշում էր նրանց ակնակապիճների վրա։ Մինչ նրանք սահմռկած կանգնած սպասում էին նոր ձայների, ցածր տարօրինակ դռռոց լսվեց, և հետո կրկին լռություն տիրեց։</p>
<p>— Ի՞նչ ես կարծում, նա հիմա ի՞նչ է անում… — ասաց Հարրին։</p>
<p>— Երևի պատրաստվում է հարձակվել մեզ վրա… — ասաց Ռոնը։</p>
<p>Նրանք սպասեցին՝ ոտքից գլուխ դողալով և չհամարձակվելով որևէ շարժում անել։</p>
<p>— Գուցե հեռացա՞վ… — շշնջաց Հարրին։</p>
<p>— Չգիտեմ…</p>
<p>Հետո նրանց աջ կողմից հանկարծ ուժեղ լույսի ճառագայթ ժայթքեց բացարձակ մթության մեջ՝ այնպիսի մի ուժեղ լույսի, որ երկուսն էլ ձեռքերը վեր բարձրացրին աչքերը լույսից պաշտպանելու համար։ ժանիքը կաղկանձեց և փորձեց փախուստի դիմել, բայց խճճվեց մի փշոտ թփի ճյուղերի մեջ և սկսեց ավելի բարձր կաղկանձել։</p>
<p>— Հարրի, — բղավեց Ռոնը, ձայնը կորցնելով անսպասելի</p>
<p>ուրախությունից, — Հարրի, ախր դա մեր մեքենան է։</p>
<p>— Ի՞նչ…</p>
<p>— Այստեղ արի՛…</p>
<p>Հարրին կուրացած քայլեց Ռոնի հետևից դեպի վառ լույսի աղբյուրը։ Սայթաքելով ու կաղալով, մի քանի վայրկյանից նրանք դուրս եկան մի փոքր բացատ։</p>
<p>Պարոն Ուիզլիի մեքենան կանգնած էր ծառերով շրջապատված բացատի կենտրոնում, խիտ ճյուղերի տանիքի տակ, վառ լուսավորված լուսացիրներով։ Մինչ Ռոնը ծնոտը կախ քայլում էր դեպի մեքենան, այն դանդաղ շարժվում էր Ռոնին ընդառաջ, ճիշտ այնպես ինչպես մի մեծ փիրուզագույն շուն կողջուներ իր տիրոջը։</p>
<p>— Նա մինչև հիմա այսքան ժամանակ անտառում է եղել, — ասաց Ռոնը՝ զմայլված պտտվելով մեքենայի շուրջը, — ապա մի սրան նայի՛ր… Անտառը նրան լրիվ վայրիացրել է…</p>
<p>Ավտոմեքենայի կողերը քերծոտված էին, տեղ-տեղ տրորված և ծածկված չորացած ցեխի հաստ շերտով։ Երևում էր, որ աշնանից ի վեր ավտոմեքենան ինքնուրույն թափառել էր Անտառում։ ժանիքը, սակայն բոլորովին մտադիր չէր դրան վստահել և վախվորած քայլում էր՝ գրեթե կպած Հարրիի ոտքին, այնպես որ նա նույնիսկ զգում էր ժանիքի մարմնի դողը։ Շնչառությունը դանդաղ տեղը բերելով, Հարրին իր փայտիկը հետ դրեց պարեգոտի գրպանը։</p>
<p>— Իսկ մենք կարծում էինք, որ նա պատրաստվում է հարձակվել մեզ վրա, — ասաց Ռոնը, թեքվելով դեպի մեքենան ու թփթփացնելով կապոտին, — …Ես էլ մտածում էի, թե ուր ես կորել…</p>
<p>Հարրին լուսարձակներով լուսավորված գետնի վրա փորձեց սարդեր գտնել, բայց նրանք բոլորը ցրվել էին՝ փախչելով վառ լույսից։</p>
<p>— Մենք հետքը կորցրինք, — ասաց Հարրին, — արի՛ գնանք սարդերին փնտրելու։</p>
<p>Ռոնը ոչինչ չասաց։ Նույնիսկ չշարժվեց։ Նրա աչքերը անթարթ գամված էին Հարրիի թիկունքում՝ անտառի մեջ, գետնից երեք մետր բարձրության վրա։ Նրա դեմքն այլայլված էր անհուն սարսափից։</p>
<p>Հարրին նույնիսկ չհասցրեց հետ շրջվել։ Շատ բարձր չխկչխկոց լսվեց, և հանկարծ նա զգաց, ինչպես մի երկար մազմզոտ բան փաթաթվեց իր իրանի շուրջը և գետնից վեր բարձրացրեց իրեն, այնպես որ նա երեսնիվայր անօգնական կախվեց օդի մեջ։ Հարրին՝ խելագարվելու աստիճանի սարսափահար, ապարդյուն փորձեց ազատվել։ Բոլոր կողմերից բարձր չխկչխկոց լսվեց, և նա տեսավ միայն, թե ինչպես Ռոնի ոտքերը պոկվեցին գետնից, ու լսեց ժանիքի վայնասունն ու սարսափահար հաչոցը։ Հաջորդ վայրկյանին նա զգաց, որ օդի միջով արագ շարժվում է դեպի անտառի անծայրածիր թավուտը։</p>
<p>Գլխիվայր կախված Հարրին նկատեց, որ իրեն տանող արարածը շարժվում էր վեց հսկայական բրդոտ թաթերի վրա, իսկ ևս երկու թաթ ամուր բռնել էին իրեն մի զույգ սև, փայլուն, ածելիների պես սուր եզրերով կտուցի տակ։ Իր հետևից նա լսում էր ճիշտ նույնպիսի մեկ ուրիշ արարածի ունելիանման ծնոտների ձայնը, որն անկասկած տանում էր Ռոնին։ Նրանք շարժվում էին դեպի Անտառի խորքը։ Հարրին լսում էր ժանիքի խուճապահար բարձրաձայն կաղկանձները, որը պայքարում էր երրորդ հրեշից ազատվելու համար։ Բայց Հարրին, եթե ուզենար էլ, չէր կարողանա գոռալ։ Նա, կարծես, ձայնը թողել էր բացատում՝ մեքենայի կողքին։</p>
<p>Դժվար էր նույնիսկ կռահել, թե որքան ժամանակ էին իրենք կախված հրեշների թաթերի մեջ։ Բայց հանկարծ մթությունը այնքան նվազեց, որ նրանց տեսանելի դարձավ միլիոնավոր սարդերով վխտացող անտառի տերևածածկ գետինը։ Գլուխը մի կողմ թեքելով, նա կռահեց, որ իրենք հասել էին մի մեծ բացատի եզրին, որտեղ ծառերն արմատախիլ էին եղած, ու աստղերի լույսը բավական էր այնպիսի մի ահավոր տեսարան լուսավորելու համար, որը նա երբևէ նույնիսկ չէր էլ կարող պատկերացնել իր ամենասարսափելի մղձավանջներում։</p>
<p>Սարդեր։ Ոչ այն պստլիկ սարդերը, որոնք վխտում էին գետնին խոտերի ցողունների միջև ու տերևների վրա։ Ձիերի մեծության սարդեր, ութ աչքերով, ութ ոտներով, սև, բրդոտ, աժդահա։ Այն հսկան, որը տանում էր Հարրիին, բացատի զառիվայր լանջով շարժվեց դեպի կենտրոնը։ Այստեղ բացատի ուղիղ մեջտեղում սարդոստայնից հյուսված մի հսկայական մշուշապատ գմբեթ էր երևում։ Բոլոր մյուսները հետևեցին նրան՝ սարսափազդու չխկչխկացնելով իրենց ունելիանման ծնոտները, ոգևորված՝ հսկաների բեռի տեսքից։</p>
<p>Հարրին չորեքթաթ ընկավ գետնին, երբ սարդը բաց թողեց նրան։ Ռոնն ու ժանիքը թրմփացին նրա կողքին։ ժանիքն այլևս չէր կաղկանձում, նա լուռ կուչ եկավ հենց այնտեղ, որտեղ նրա մարմինը կպավ գետնին։ Ռոնը ճիշտ այնպիսի տեսք ուներ, ինչպես Հարրին զգում էր իրեն։ Նրա բերանը լայն ձգված էր ու սառած, ասես լուռ, սարսափահար ճիչի մեջ, և աչքերը, կարծես, հրես-հրես պիտի դուրս թռնեին ակնակապիճներից։</p>
<p>Հարրին հանկարծ գլխի ընկավ, որ այն սարդը, որն իրեն ցած գցեց, ինչ-որ բան էր ասում։ Դժվար էր հասկանալ նրա ասածը, որովհետև ամեն մի բառի հետ նա չրխկացնում էր իր ունելիանման ծնոտները։</p>
<p>— Արագոգ, — կանչեց նա, — Արագոգ…</p>
<p>Եվ սարդոստայնից հյուսված մշուշապատ գմբեթի կենտրոնից դանդաղ դուրս եկավ փոքր փղի մեծության մի սարդ։ Նրա մարմնի ու թաթերի սև բուրդը տեղ-տեղ մոխրագույն էր, և նրա ունելիանման ծնոտներով այլանդակ գլուխը պսակող բոլոր աչքերը կաթնագույն էին։ Սարդը կույր էր։</p>
<p>— Ի՞նչ կա, — ասաց նա արագ-արագ չխկչխկացնելով իր կտուցը։</p>
<p>— Մարդիկ, — ի պատասխան չխկչխկացրեց այն սարդը, որը բռնել էր Հարրիին։</p>
<p>— Հագրի՞դ… — հարցրեց Արագոգը կուրորեն առաջ գալով, դեպի երկինք հղած իր ութ կույր աչքերը։</p>
<p>— Օտարներ, — չխկչխկացրեց մյուս սարդը, որը բերել էր Ռոնին։</p>
<p>— Սպանե՜ք դրանց, — ջղայնացած կրթկրթաց Արագոգը, — ես քնած էի…</p>
<p>— Մենք Հագրիդի բարեկամներն ենք, — ինչքան ուժ ուներ գոռաց Հարրին, կարծես սիրտը կրծքից դուրս էր եկել և ղողանջում էր կոկորդի մեջ։</p>
<p>Չըխկ-չըխկ-չըխկ-չըխկ… աղմկեցին բացատում հավաքված բոլոր սարդերի ծնոտները։</p>
<p>Արագոգը կանգնեց։</p>
<p>— Հագրիդը առաջ երբեք, օտար մարդկանց չի ուղարկել մեր բացատը, — դանդաղ ասաց նա։</p>
<p>— Հագրիդը փորձանքի մեջ է, — շատ արագ շնչելով՝ ասաց Հարրին, — ահա թե ինչու ենք մենք եկել։</p>
<p>— Փորձանքի մե՞ջ է, — ասաց զառամյալ սարդը, և Հարրիին թվաց, թե մտահոգություն լսվեց սարդի ծնոտներից եկող կրթկրթոցի մեջ, — բայց ինչու՞ է նա ձեզ այստեղ ուղարկել։</p>
<p>Հարրին մտածեց ոտքի կանգնել, բայց միտքը փոխեց։ Նա համոզված չէր, որ ոտքերն իրեն ուղիղ կպահեն, և խոսեց գետնին չորեքթաթ կանգնած, հնարավորին չափ հավաքելով իրեն և ջանալով հանգիստ ու վստահ արտահայտություն տալ իր ձայնին։</p>
<p>— Դպրոցում կարծում են, որ Հագրիդը… ինչ-որ… ինչ-որ արարածի է բաց թողնում ուսանողների վրա։ Նրան ձերբակալել են ու տարել Ազքաբան։</p>
<p>Արագոգը կատաղի չխկչխկացրեց իր ունելիանման ծնոտները, և այդ ձայնը, ասես, արձագանքեց ամբողջ բացատում՝ բողոքի ալիք բարձրացնելով բոլոր սարդերից։ Այդ աղմուկը կարծես ծափահարություն լիներ, բացառությամբ, որ ծափահարությունները երբեք դեռ սահմռկեցուցիչ ազդեցություն չէին թողել Հարրիի վրա։</p>
<p>— Բայց դա տարիներ առաջ է եղել, — ջղայնացած ասաց Արագոգը, — բազում տարիներ առաջ… Ես շատ լավ եմ հիշում։ Հենց այդ պատճառով նրան ստիպեցին հեռանալ դպրոցից։ Նրանք կարծում էին, որ ես եմ այն հրեշը, որը բնակվում է, ինչպես նրանք ասում էին, Գաղտնի սրահում։ Նրանք կարծում էին, որ Հագրիդն է բացել Սրահը ու ինձ այնտեղից ազատ արձակել։</p>
<p>— Իսկ դուք… դուք Գաղտնի սրահից չե՞ք դուրս եկել… — ասաց Հարրին՝ զգալով, թե ինչպես է սառը քրտինքը ծորում ճակատով։</p>
<p>— Ես, — բարկացած կրթկրթացնելով ասաց Արագոգը, — ես</p>
<p>ամրոցում չեմ ծնվել։ Ես եկել եմ հեռավոր մի երկրից։ Մի ճանապարհորդ էր տվել ինձ Հագրիդին, երբ ես դեռ ձու էի։ Հագրիդը երեխա էր, բայց հոգ տարավ իմ մասին, խնամեց ինձ՝ թաքցնելով ամրոցի խորդանոցներից մեկում ու կերակրելով ճաշերից մնացած փշուրներով։ Հագրիդն իմ լավ բարեկամն է, և շատ լավ մարդ է… Երբ ինձ հայտնաբերեցին ու մեղադրեցին մի աղջկա մահվան մեջ, Հագրիդը պաշտպանեց ինձ։ Այդ ժամանակից ի վեր ես ապրել եմ այստեղ՝ Անտառում և մինչև հիմա Հագրիդը ինձ այցելության է գալիս… Նա նույնիսկ կին գտավ ինձ համար՝ Մոսագին… Հիմա դու տեսնում ես, թե ինչպես է մեծացել մեր ընտանիքը, շնորհիվ Հագրիդի բարության…</p>
<p>Հարրին հավաքեց իր նյարդերում մնացած համարձակության վերջին կաթիլները։</p>
<p>— Ուրեմն դուք երբեք ոչ մեկի վրա չե՞ք հարձակվել։</p>
<p>— Երբե՜ք, — կռնչաց ծեր սարդը։ — Դա բնական կլիներ իմ բնազդների համար, բայց զուտ Հագրիդի նկատմամբ տածած հարգանքից ես երբեք ոչ մի վնաս չեմ հասցրել որևէ մարդու։ Այն սպանված աղջկա մարմինը գտել էին զուգարաններից մեկում… Բացի խորդանոցից, որտեղ մեծացել եմ, ամրոցում ես ուրիշ ոչինչ չեմ տեսել… Մեր ցեղը մթություն ու լռություն է սիրում…</p>
<p>— Բայց… դուք գիտե՞ք, թե ով էր սպանել այդ աղջկան, — ասաց Հարրին, — որովհետև մարդասպանը վերադարձել է և կրկին հարձակվում է մարդկանց վրա…</p>
<p>Նրա բառերը խեղդվեցին սարդերի ծնոտների բարկացած չխկչխկոցի ու նրանց ոտքերի բարձրացրած խրթխրթոցի մեջ։ Խոշոր, սև ուրվագծերն անհանգիստ տեղաշարժվեցին նրանց շուրջը։</p>
<p>— Նա, ով ապրում է ամրոցում, — ասաց Արագոգը, — հնադարյան արարած է, որից մենք՝ սարդերս, աշխարհում ամեն ինչից շատ ենք վախենում… Երբեք չեմ մոռանա, թե ինչպես էի աղաչում Հագրիդին, որ թույլ տա ինձ հեռանալ ամրոցից, երբ զգում էի, որ հրեշը շարժվում է ամրոցում։</p>
<p>— Իսկ դա ին՞չ հրեշ է, — համառորեն շարունակեց Հարրին։</p>
<p>Ավելի բարձր չխկչխկոց ու ավելի բարձր խրթխրթոց լսվեց շրջապատում, և կարծես սարդերի շրջանը մի քանի մատնաչափ նեղացավ։</p>
<p>— Մենք նրա մասին չենք խոսում, — կատաղած ասաց Արագոգը, — մենք նրա անունը չենք տալիս։ Ես նույնիսկ Հագրիդին չեմ ասել, այդ սարսափելի արարածի անունը, թեև նա բազմիցս խնդրել է ինձ։</p>
<p>Հարրին մտածեց, որ չարժե շարունակել հարցեր տալ այդ մասին, հատկապես, երբ սարդերի շրջանը հետզհետե նեղանում էր՝ բոլոր կողմերից ավելի ու ավելի մոտենալով իրենց։ Արագոգը, կարծես, հոգնել էր խոսելուց։ Նա դանդաղ հետ էր սողում դեպի իր սարդոստայնի գմբեթը, իսկ նրա ցեղակից սարդերը շարունակում էին մատնաչափ առ մատնաչափ մոտենալ դժբախտ եռյակին։</p>
<p>— Դեհ, մենք արդեն գնանք, — հուսահատ ասաց Հարրին՝ խոսքն ուղղելով Արագոգին և լսելով իր թիկունքում տերևների մոտեցող չարագույժ խշխշոցը։</p>
<p>— Գնա՞ք… — դանդաղ ասաց Արագոգը, — ես այդպես չեմ կարծում…</p>
<p>— Բայց… բայց…</p>
<p>— Իմ որդիներն ու դուստրերը, ինձ ենթարկվելով, չեն վնասում Հագրիդին։ Բայց ես չեմ կարող զրկել նրանց թարմ միս ուտելու հաճույքից, հատկապես, երբ այն ինքն իր ոտքով է գալիս մեզ մոտ… Բարի գիշե՜ր, Հագրիդի բարեկա՜մ…</p>
<p>Հարրին շրջվեց։ Մի քանի մետր հեռավորության վրա, գրեթե ծառերի չափ բարձր, անսասան կանգնած էր հսկայական սարդերի մի պատնեշ, չխկչխկացնելով այլանդակ սև գլուխներից կախված ծնոտներն ու փայլեցնելով գագաթներին ցցված բազմաթիվ աչքերը։</p>
<p>Նույնիսկ դուրս հանելով իր կախարդական փայտիկը, Հարրին արդեն գիտեր, որ դրանից օգուտ չի լինի։ Սարդերը չափազանց շատ էին, բայց հենց այն պահին, երբ նա ուղղվեց և ոտքերով ամուր հենվեց գետնին, պատրաստ պայքարելու մինչև իր վերջին շունչը, շեփորի նման ուժեղ, երկար մի ձայն անսպասելիորեն տարածվեց խրթխրթոցի ու չրխկչրխկոցի աղմուկից բարձր, և լույսի մի ուժեղ ճառագայթ ճեղքեց բացատի մթությունը։</p>
<p>Պարոն Ուիզլիի մեքենան որոտալից հռնդյունով, լուսարձակները վառ միացրած ու ազդանշանային շչակը մինչև վերջ հնչեցնելով, դեպի իրենց էր սլանում բացատի զառիվայր լանջով, ցաքուցրիվ անելով սարդերին, որոնցից մի քանիսը մեջքի վրա մի կողմ թռան օդի մեջ՝ զարհուրելի գալարելով իրենց երկար, սև վերջույթները։ Մեքենան, անիվները ճռռացնելով կանգնեց Հարրիի ու Ռոնի առաջ և կրնկի վրա բացեց իր բոլոր դռները։</p>
<p>— ժանիքի՜ն բռնի՜ր, — ճչաց Հարրին, նետվելով առջևի նստարանի վրա։ Ռոնը մեջքից բռնեց կաղկանձող բողարին ու հրեց դեպի հետևի նստարանը, ինքն էլ թռավ առջևի նստարանին՝ Հարրիի կողքին։ Դռները զրմփոցով փակվեցին։ Ռոնը նույնիսկ չհասցրեց կպչել անգամ արագությունների լծակին։ Դա պետք էլ չէր։ Շարժիչը մռնչաց, և մեքենան տեղից պոկվեց՝ դեսուդեն նետելով ու անիվների տակ ճզմելով սարդերին։ Նրանք բացատի զառիվայր լանջով, արագություն հավաքելով, վեր սուրացին և շուտով սլանում էին անտառով, ճրթճրթոցով կոտրատելով ծառերի ճյուղերը։ Մեքենան շատ խելացիորեն ընտրում էր ակնհայտորեն իրեն ծանոթ արահետներով ճանապարհը՝ խուսանավելով ծառերի հաստ բների ու խիտ մացառների նեղլիկ արանքների միջով։</p>
<p>Հարրին կողքանց նայեց Ռոնին։ Նրա բերանը դեռ բաց էր, ասես լուռ ճիչի մեջ, բայց աչքերն արդեն հանգիստ էին նստած ակնակապիճներում։</p>
<p>— Ո՞նց ես…</p>
<p>Ռոնը, անկարող էր նույնիսկ մի ծպտուն հանել, և անթարթ նայում էր ուղիղ իր դիմաց։</p>
<p>Նրանք ճրթճրթոցով անցան խիտ մացառների միջով, ժանիքը սկսեց բարձրաձայն ոռնալ՝ հետևի նստարանին, և Հարրին տեսավ, որ կողքի հայելիներից մեկը պոկվեց ու վայր ընկավ, երբ մեքենան շեշտակի անցավ մի բազմադարյան կաղնու հաստ բնի կողքով։ Տասը րոպե, խլացուցիչ, խելագար սլացքից հետո Հարրին կրկին ծառերի միջից տեսավ աստղազարդ երկնքի կտորներն ու լուսնի լույսով ողողված արահետը։</p>
<p>Մեքենան այնքան անսպասելի կանգ առավ, որ երեք ուղևորները քիչ մնաց թռնեին դիմահար ապակու վրա։ Նրանք հասել էին Անտառի եզրին։ ժանիքն ամբողջ մարմնով խփվեց պատուհանին, անհամբերությամբ ձգտելով դուրս փախչել, և երբ Հարրին դուռը բացեց, նա պոչը ոտքերին սեղմած՝ ծառերի միջով գլխապատառ նետվեց դեպի Հագրիդի խրճիթը։ Հարրին դուրս եկավ մեքենայից։ Մեկ-երկու րոպեից Ռոնը սկսեց, վերջապես, զգալ իր վերջույթները և նույնպես դուրս եկավ՝ դեռ անկարող շարժել լարումից քարացած վիզը ու չտեսնող հայացքով նայելով շուրջը։ Հարրին շնորհակալությամբ թփթփացրեց կապոտին, և մեքենան հետադարձով շարժվեց դեպի անտառ ու անհետացավ թավուտի մթության մեջ։</p>
<p>Հարրին վերադարձավ Հագրիդի տնակը Անտեսանելիության թիկնոցը վերցնելու համար։ ժանիքն իր քթոցի մեջ կուչ եկած, քիթը ծածկոցի տակ կոխած դողդողում էր։ Տնակից դուրս գալով Հարրին Ռոնին գտավ դդումների մարգերի մոտ՝ սիրտ ու թոքը տակնուվրա, կատաղի փսխելիս։</p>
<p>— Հետևեք սարդերի՜ն… — թույլ ձայնով ասաց Ռոնը, թևքով սրբելով բերանը, — ես Հագրիդին երբեք չեմ ների։ Մեր բախտն անասելի բերեց, որ դեռ շնչում ենք։</p>
<p>— Նա համոզված էր, որ Արագոգը իր բարեկամներին ոչ մի վնաս չի հասցնի, — ասաց Հարրին։</p>
<p>— Գիտե՞ս ի՜նչ… Դա բացարձակապես Հագրիդի խնդիրն է, — վրա տվեց Ռոնը թփթփացնելով խրճիթի պատին։ — Նա միշտ էլ այն կարծիքին է եղել, որ հրեշավոր արարածներն այնքան էլ վատը չեն, քան թվում են, և ահա՛ թե ուր է հասցրել դա նրան… Ազքաբանի բանտախո՜ւցը… — նա ամբողջ մարմնով դողում էր անզուսպ ցնցումներից։ — Բայց ի՞նչ իմաստ ուներ մեզ այնտեղ ուղարկելը։ Այդ ի՞նչ իմացանք, որ մինչև հիմա չգիտեինք։</p>
<p>— Իմացանք, որ Հագրիդը չի բացել Գաղտնի սրահը, — ասաց Հարրին՝ Անտեսանելիության թիկնոցը գցելով Ռոնի գլխին և բռնելով նրա ձեռքը, որպեսզի օգնի նրան քայլել։ — Նա անմեղ է։</p>
<p>Ռոնը բարձրաձայն փնչացրեց։ Ակնհայտորեն, ամրոցի խորդանոցներից մեկում Արագոգի նման մի հրեշի ձվից աճեցնելը չէր համատեղվում անմեղության նրա պատկերացումների հետ։</p>
<p>Մոտենալով ամրոցին Հարրին թիկնոցի փեղկերն ավելի մոտ քաշեց և նախ համոզվեց, որ իրենց ոտքերը թաքնված են ու ներս հրեց շքամուտքի ճռռացող դուռը։ Նրանք զգուշորեն քայլեցին նախասրահի դահլիճով և վեր բարձրացան մարմարյա աստիճաններով՝ շունչները պահած անցնելով միջանցքներով, որտեղ քայլում էին զգոն, աչալուրջ հերթապահները։ Հասնելով Գրիֆինդորի ապահով ու հարմարավետ ընդհանուր սենյակը, որտեղ կրակը բուխարու մեջ մարել էր՝ վերածվելով առկայծող ածուխների, նրանք հանեցին թիկնոցն ու պտուտակաձև աստիճաններով բարձրացան իրենց ննջարանը։</p>
<p>Ռոնը մեկնվեց մահճակալին՝ նույնիսկ ուժ չունենալով շորերը հանելու համար։ Հարրիի քունը, սակայն, չէր տանում։ Նա կամացուկ նստեց իր մահճակալի ծայրին՝ մտածելով այն ամենի մասին, ինչ ասել էր Արագոգը։</p>
<p>Այն արարածը, որը թափառում է ամրոցի միջանցքներում, կարծես հրեշների Վոլդեմորթը լիներ, այնքան սարսափելի, որ նույնիսկ ուրիշ հրեշները չէին ուզում նրա անունը բարձրաձայն տալ։ Բայց ինքն ու Ռոնը նույնիսկ մազաչափ էլ չէին մոտեցել այն հարցի պատասխանին, թե ինչի նման էր նա կամ ինչպես էր քարացնում իր զոհերին։ Նույնիսկ Հագրիդը երբեք չէր իմացել, թե ով էր թաքնված Գաղտնի սրահում։</p>
<p>Հարրին ոտքերը բարձրացրեց մահճակալին ու մեջքի վրա մեկնվելով հենվեց բարձերին՝ նայելով աշտարակի պատուհանից երևացող լուսնին։</p>
<p>Նա չէր պատկերացնում, թե էլ ինչ կարող էին իրենք անել։ Բոլոր ուղղությունները դեպի փակուղի էին տանում։ Րիդվելը բռնել էր անմեղ անձի։ Սլիզերինի ժառանգը կրկին ճողոպրել էր, և ոչ ոք չէր կարող ասել, արդյոք դա նույն անձն էր, ինչ հիսուն տարի առաջ, թե այս անգամ մեկ ուրիշն է բացել Գաղտնի սրահի դուռը։ Չկար ուրիշ որևէ մեկը, ում կարող էին շարունակել հարցեր տալ։ Հարրին պառկած մտածում էր Արագոգի ասածների մասին։</p>
<p>Նա արդեն սկսել էր ընդարմանալ մակերեսային քնի մեջ, երբ կարծես հույսի մի շյուղ փայլատակեց նրա ուղեղում, և նա հանկարծ սթափ ու պայծառ մտքով նստեց անկողնու մեջ։</p>
<p>— Ռո՛ն, — շշուկով գոռաց նա մթության մեջ, — Ռո՛ն…</p>
<p>Ռոնը ժանիքի պես կաղկանձելով արթնացավ քնից, խելացնոր հայացքով նայեց շուրջը և տեսավ Հարրիին։</p>
<p>— Ռո՛ն, այն մահացած աղջիկը… Արագոգն ասաց, որ աղջկան գտել էին զուգարանում… — շշնջաց Հարրին, անտեսելով Նեվիլի մահճակալից լսվող փստփստացող խռմփոցները, — իսկ եթե նա երբեք դուրս չի՞ եկել զուգարանից։ Իսկ եթե նա դեռ այնտե՞ղ է…</p>
<p>Ռոնը աչքերը տրորեց՝ խոժոռվելով լուսնի վառ լույսից, և հանկարծ հասկացավ։</p>
<p>— Դու կարծում ես… Լալկան Մարթա՞ն…</p>
<hr />
</body></html>