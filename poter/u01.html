<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 01">
<meta name="Description" content="Գաղտնի սրահը 01">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<p>Այս գրքում շարունակվում է Հարրի Փոթթերի և նրա ընկերների արկածների պատմությունը հեքիաթային աշխարհում։ Ընթերցողին սպասվում են բազմաթիվ անակնկալներ, նոր հերոսներ, զարմանահրաշ նկարագրություններ։ Մեկ տարով հասունացած հերոսները մեծ արիություն և հնարամտություն են դրսևորում չարի դեմ պայքարում, ինչպես նաև անսահման նվիրվածություն, ընկերական անձնազոհություն և հավատարմություն ցուցադրում միմյանց նկատմամբ։</p>
<p>Գիրքը շարունակում է նախորդի գեղարվեստական ավանդույթները իրադարձությունների կլանող հաջորդականությամբ, կերպարների վառ անհատականությամբ, խոր մարդկային և դաստիարակչական եզրակացություններով։</p>
<hr />
<h2>Գլուխ առաջին<br>Ամենատխուր տարեդարձը</h2>
<p>Բեկտենիների նրբանցքի թիվ 4 տանը նախաճաշի ժամին ծավալվում էր հերթական վիճաբանությունը։ Պարոն Վերնոն Դարզլին լույսը դեռ չբացված վեր էր թռել քնից՝ իր զարմիկ Հարրիի սենյակից հնչած նյարդագրգիռ վայունից։</p>
<p>— Այս շաբաթ արդեն երրորդ անգա՜մն է… — ամբողջ ուժով բղավում էր նա՝ սեղանի մոտ նստած, — եթե դու ի վիճակի չես վերահսկել այդ կենդանուն, ուրեմն նա պետք է հեռանա այս տանից։</p>
<p>Հարրին արդեն որերորդ անգամ փորձեց բացատրել․</p>
<p>— Ախր ձանձրանում է, — ասաց նա, — թռչուն է, չէ՞, վերջապես։ Նա չի կարող միշտ վանդակի մեջ մնալ։ Պետք է գոնե մի քիչ ազատ թողնել, որ թռչի։ Չի՛ կարելի անդադար փակի տակ պահել կենդանուն։ Եթե միայն թույլ տաք, որ մի քիչ բաց թողնեմ…</p>
<p>— Դու ինձ հիմարի տեղ ե՞ս դրել, ի՜նչ է… — որոտաց քեռի Վերնոնը, և մի կտոր ձվածեղ կախվեց նրա կատաղությունից դողացող, երկար բեղի ծայրից։ — Ես շատ լավ գիտեմ, թե ինչ կկատարվի, եթե այդ բվին բաց թողնես։</p>
<p>Քեռի Վերնոնը մռայլ հայացքներ փոխանակեց իր կնոջ՝ տիկին Պետունիայի հետ։</p>
<p>Հարրին փորձեց հակաճառել, բայց նրա խոսքերը կորան՝ Դարզլիների որդի Դադլիի կոկորդից ելած, դայլայլուն գխտոցի երկարաձիգ որոտի մեջ։</p>
<p>— էլի՜ եմ ուզում տապակած խոզապուխտ։</p>
<p>— Թավայի մեջ դեռ շատ կա, անուշի՜կս, — ասաց մորաքույր Պետունիան՝ խոնավ աչքերով ոտքից գլուխ շոյելով իր աժդահա որդուն։ — Քեզ պետք է լավ կերակրենք, քանի դեռ տանն ես… Ո՞վ գիտի, թե դպրոցում ձեզ ինչպես են կերակրում։</p>
<p>— Զուր ես անհանգստանում, Պետոմնիա։ Սմելթինգզում սովորելուս տարիներին ես երբեք քաղցած չեմ մնացել, — նեղսրտած ասաց պարոն Դարզլին։ — Դադլիին այնտեղ ամեն ինչ էլ հասնում է, չէ՞, տղաս։</p>
<p>Դադլին մեկ տարվա ընթացքում այնքան էր գիրացել, ուռել-փքվել, որ հետույքի թշերը երկու կողմից կախվում էին խոհանոցային աթոռից։ Նա ինքնագոհ ժպիտով ծնողներին ցուցադրեց ատամնաշարը և շրջվեց դեպի Հարրին․</p>
<p>— Թավան տուր այստեղ։</p>
<p>— Դու կախարդական բառը մոռացար, — անտարբեր ձայնով ասաց Հարրին։</p>
<p>Այդ պարզ նախադասության ազդեցությունը ընտանիքի վրա պարզապես ապշեցուցիչ եղավ։ Դադլին բղլտոցով օդ կուլ տվեց և աթոռից մեջքի վրա ընկավ հատակին՝ այնպիսի հռնդյուն բարձրացնելով, որ ամբողջ խոհանոցը ցնցվեց։ Տիկին Դարզլին ծղրտաց ու ձեռքերով ծածկեց բերանը, իսկ պարոն Դարզլին ոտքի ցատկեց՝ ուռցնելով քունքերի վրա սպառնալից ցցված երակները։</p>
<p>— Ես ընդամենը նկատի ունեի «խնդրում եմ» բառը, — արագ ավելացրեց Հարրին, — ես ոչ մի ուրիշ բան չէի ուզում ասել…</p>
<p>— ԵՍ ՔԵԶ Ի՞ՆՉ ԵՄ ԱՍԵ՜Լ… — որոտաց քեռի Վերնոնը՝ թքի ցայտեր թռցնելով սեղանի վրա, — ԵՍ ՔԵԶ ՉԵ՞Մ ԶԳՈՒՇԱՑՐԵԼ, ՈՐ ԱՅՍ ՏԱՆԸ «Կ…» ԲԱՌԸ ԲԱՐՁՐԱՁԱՅՆ ՉՊԻՏԻ ԱԾԱՆՑՎԻ։</p>
<p>— Բայց…</p>
<p>— ԻՆՉՊԵ՞Ս ԵՍ ՀԱՄԱՐՁԱԿՎՈՒՄ ՍՊԱՌՆԱԼ ԴԱԴԼԻԻՆ, — շարունակեց գոռալ պարոն Դարզլին՝ ծանր բռունցքով հարվածելով սեղանին։</p>
<p>— Ես ընդամենը…</p>
<p>— ԵՍ ԶԳՈՒՇԱՑՐԵԼ ԵՄ ՔԵԶ, ՈՐ ԱՅՍ ՏԱՆԻՔԻ ՏԱԿ ՉԵՄ ՀԱՆԴՈՒՐԺԻ ՔՈ ԱՆՆՈՐՄԱԼՈՒԹՅԱՆ ՄԱՍԻՆ ՈՐԵՎԷ ՀԻՇԱՏԱԿՈՒՄ։</p>
<p>Հարրին լուռ նայեց նախ մորաքրոջ ամուսնու մանուշակագույն դառած դեմքին, հետո քաթանի պես գունատ մորաքրոջը, որը փորձում էր ոտքի կանգնեցնել Դադլիին։</p>
<p>— Շատ լավ, — ասաց Հարրին, — շատ լավ…</p>
<p>Քեռի Վերնոնը, կատաղած ռնգեղջյուրի պես աղմկոտ շնչելով, նորից նստեց աթոռին և շարունակեց կասկածամտորեն հետևել Հարրիին՝ հոնքերի տակից պսպղացող, մանրիկ աչքերի սևեռուն հայացքով։</p>
<p>Այն օրից, ինչ Հարրին վերադարձել էր Բեկտենիների նրբանցքի թիվ 4 տունը, ամառային արձակուրդներն անցկացնելու, Քեռի Վերնոնը նրան այնպես էր վերաբերվում, ասես Հարրին՝ ցանկացած պահի պայթելու պատրաստ, դանդաղ գործող ռումբ լիներ, որովհետև Հարրին նորմալ տղա չէր։ Ըստ էության, կարելի էր ասել, որ նա այնքան աննորմալ էր, որքան ընդհանրապես նույնիսկ հնարավոր էլ չէր լինել։</p>
<p>Հարրի Փոթթերը հրաշագործ կախարդ էր, ընդ որում հենց նոր հաջողությամբ ավարտած Հոգվարթսի կախարդանքի և հրաշագործության դպրոցի առաջին ուսումնական տարին։ Եվ եթե Դարզլիներին չէր ուրախացնում այն հանգամանքը, որ Հարրին արձակուրդներին վերադարձել էր նրանց տուն, ապա ուրախ չլինելը շատ մեղմ էր ասված Հարրիի զգացմունքների մասին։</p>
<p>Նա այնքան էր կարոտում Հոգվարթսը, որ այդ զգացումը կարելի էր համեմատել միայն ստամոքսի չդադարող ցավի հետ։ Նա կարոտում էր ամրոցը, իր բոլոր գաղտնուղիներով և ուրվականներով, իր դասերն ու դասախոսներին (թեև, իհարկե, ոչ պրոֆեսոր Սառկեկին՝ Հոգվարթսում Հմայադեղերի դասախոսին), բվերի բերած ամենօրյա փոստը, Մեծ դահլիճում տեղի ունեցող հանդիսավոր ընթրիքները, Գրիֆինդոր տան աշտարակում գտնվող տղաների ննջարանը, ամպհովանիով և չորս փայտյա սյուներից կախված վարագույրներով իր մահճակալը, բանալիների պահապան Հագրիդին և նրա տնակը Արգելված անտառի եզրին և, հատկապես, քվիդիչը՝ հրաշագործների աշխարհում ամենասիրված մարզաձևը (վեց բարձր ձողերի վրա կանգնած օղաձև դարպասներով, չորս թռչող գնդակներով և ցախավելներին նստած տասնչորս խաղացողներով)։</p>
<p>Հարրիի հրաշագործական գրքերը, կախարդական փայտիկը, պարեգոտները, կաթսան և նրա պարծանք «Նիմբուս երկու հազար» ցախավելը փակի տակ դրվեցին աստիճանների տակի խորդանոցում նույն վայրկյանին, երբ նա մտավ Բեկտենիների նրբանցքի թիվ 4 տունը։ Դարզլիներին մազաչափ անգամ չէր անհանգստացնում, որ Հարրին կկորցնի քվիդիչ խաղալու մարզական հմտությունը՝ ամբողջ ամառ գեթ մեկ անգամ չպարապելու պատճառով։ Դարզլիներին ի՜նչ հոգ, թե Հարրին դպրոց պիտի գնար առանց ամառային տնային աշխատանքները կատարելու։ Դարզլիները մագլ էին։ Կախարդների աշխարհում այդպես են անվանում նրանց, ովքեր ոչ մի կաթիլ հրաշագործական արյուն չունեն, իսկ Դարզլիներն իրենք մեծագույն խայտառակություն էին համարում ընտանիքում հրաշագործ կախարդ ունենալու հանգամանքը։ Քեռի Վերնոնը նույնիսկ կողպեք դրեց Հարրիի բվի վանդակի դռնակին, որպեսզի Հեդվիգը հանկարծ դուրս չթռչի և լուրեր չտանի-բերի հրաշագործական աշխարհից։</p>
<p>Հարրին ոչինչով նման չէր ընտանիքի մյուս անդամներին։ Քեռի Վերնոնը խոշորամարմին մարդ էր՝ ուսերին կպած անպարանոց, ճարպակալած գլխով և հսկայական, սև բեղերով։ Մորաքույր Պետունիան ձիու նման երկար դեմք ուներ և նիհար ու ոսկրոտ կազմվածք։ Դադլին շիկահեր էր և մեծ մսագնդի նման ոտքից գլուխ կլոր ու վարդագույն։ Ի տարբերություն Դարզլիների, Հարրին փոքրամարմին էր, նիհարիկ, վառ կանաչ աչքերով և ձյութի պես սև մազերով, որոնք երբեք ոչ մի սանրի չէին հնազանդվում։ Հարրին կլոր շրջանակներով ակնոց էր կրում և ճակատին մի բարալիկ կայծակնաձև սպի ուներ։</p>
<p>Հենց այդ սպին էր Հարրիին առանձնահատուկ դարձնում նույնիսկ հրաշագործների աշխարհում։ Այդ սպին միակ հիշեցումն էր Հարրիի շատ առեղծվածային անցյալի մասին։ Այդ սպին էր այն հանգամանքների միակ վկան, որոնց պատճառով տասնմեկ տարի առաջ Հարրին հայտնվել էր Դարզլիների տան շքամուտքի աստիճաններին։</p>
<p>Մեկ տարեկան հասակում Հարրին ինչ-որ կերպ կարողացել էր փրկվել բոլոր ժամանակների ամենահզոր չար կախարդի անհաղթահարելի մահացու անեծքից։ Այդ կախարդի անունն իսկ ահ ու սարսափ էր ներշնչում հրաշագործների աշխարհի բնակիչներին, և գրեթե ոչ մի կախարդ, հրաշագործ, վհուկ կամ դյութանույշ չէր համարձակվում բարձրաձայն ասել նրա անունը՝ <b>Լորդ Վոլդեմորթ</b>։ Հարրիի ծնողները մահացել էին Վոլդեմորթի հետ մենամարտելիս, իսկ Հարրին ինչ-որ առեղծվածային ուժով փրկվել էր, և միայն այդ սպին էր հիշեցնում անցած ողբերգության մասին։ Ոչ ոք չգիտեր, թե ինչպես էր ստացվել, որ Վոլդեմորթի կախարդական ուժերն ու հզորությունը սպառվել էին այն պահին, երբ նրան չէր հաջողվել սպանել Հարրիին։</p>
<p>Այսպիսով, Հարրիին դաստիարակել ու մեծացրել էին նրա մահացած մոր քույրն ու մորաքրոջ ամուսինը։ Հարրին տաս տարի ապրել էր Դարզլիների ընտանիքում, երբեք չհասկանալով, թե ինչու են իր մոտ ակամա տարօրինակ բաներ ստացվում և չիմանալով, որ ինքը հանրահայտ հրաշագործ կախարդ է։ Նա հավատացած էր (ինչպես Դարզլիներն էին նրան համոզել), որ իր ճակատի սպին մնացել էր ավտովթարից, որի ժամանակ զոհվել էին իր ծնողները։</p>
<p>Իսկ հետո, ճիշտ մեկ տարի առաջ, երբ Հարրին նամակ ստացավ Հոգվարթսից, ամբողջ պատմությունը ջրի երես ելավ։ Հարրին զբաղեցրեց իր արժանի տեղը Հոգվարթսի կախարդության և հրաշագործության դպրոցում, որտեղ թե՛ ինքը, թե՛ իր սպին շատ հանրահայտ էին։ Եվ քանի որ Հոգվարթսում նրա առաջին ուսումնական տարին ավարտվել էր, դպրոցի ամառային արձակուրդներին նա վերադարձել էր Դարզլիների տուն, որտեղ նրա հետ ճիշտ այնպես էին վարվում, ինչպես կվարվեին դրսից ինչ– որ կեղտոտ ու գարշահոտ բան տուն բերած շան հետ։</p>
<p>Դարզլիները նույնիսկ չհիշեցին էլ, որ այդ օրը Հարրիի ծննդյան տասերկուերորդ տարեդարձն էր։ Անշուշտ, նա շատ բան չէր էլ սպասում։ Դարզլիները նրան երբեք մի կարգին նվեր էլ չէին տվել ծննդյան օրվա կապակցությամբ, նույնիսկ մի կտոր թխվածք… Երբեք։ Նա տեսել էր միայն սառն արհամարհանք ու անտարբերություն։</p>
<p>Այդ պահին քեռի Վերնոնը կոկորդը մաքրեց, ասես ուզում էր բոլորի ուշադրությունն իր վրա հրավիրել՝ կարևոր բան ասելու համար։</p>
<p>— Հըմ-հըմ… Քանի որ բոլորս էլ գիտենք, թե ինչ կարևոր օր է այսօր…</p>
<p>Հարրիի սիրտն ասես կաթվածահար եղավ ու դադարեց բաբախել։ Ականջներին չհավատալով, Հարրին նայեց մորաքրոջ ամուսնուն։</p>
<p>— Այսօր կարող է դառնալ իմ աշխատանքային գործունեության ամենահիշարժան օրը։ Այսօր հնարավոր է, որ ես կնքեմ իմ երբևէ ունեցած ամենամեծ գործարքը, — ասաց քեռի Վերնոնը։</p>
<p>Հարրիի սիրտը շարունակեց բաբախել, և նա ուշադրությունը վերադարձրեց իր կարմրացրած հացիկի վրա։ «Ա՜հ, իհարկե, — մտածեց նա, — քեռի Վերնոնը նկատի ունի այն ապուշ ընթրիքը, որի մասին վերջին երկու շաբաթների ընթացքում այնքան շատ է խոսվել, որ ճանճերի ականջներն էլ կթոշնեին, եթե դրանք ականջ ունենային»։ Քեռի Վերնոնը ընթրիքի էր հրավիրել ինչ-որ հարուստ շինարարի ու նրա կնոջը և հույս ուներ մեծ պատվեր ստանալ այդ ձեռնարկատիրոջից։ (Քեռի Վերնոնի գործարանը շաղափներ էր արտադրում)։</p>
<p>— Կարծում եմ, չի խանգարի, եթե մեկ անգամ ևս կրկնենք մեր անելիքները, — ասաց քեռի Վերնոնը։ — Բոլորս պետք է մեր տեղերում կազմ ու պատրաստ լինենք ուղիղ ժամը ութին։ Պետո՜ւնիա, դու կլինե՜ս…</p>
<p>— Հյուրասենյակում, — արագ զեկուցեց մորաքույր Պետունիան, — որպեսզի բարեհամբույր ողջունեմ նրանց։</p>
<p>— Լա՜վ է, լա՜վ է։ Իսկ դու՞, Դա՜դլի…</p>
<p>— Ես կսպասեմ նախասրահում, որպեսզի դուռը բացեմ, — Դադլին մի կեղծ ժպիտ ծամածռեց իր տռուզ թշերի արանքում և շողոմաձայն ասաց․ — <b>Թույլ կտա՞ք վերցնել ձեր վերարկուները, տեր և տիկին Մեյսոն</b>։</p>
<p>— Ա՜խ, նրանց շատ դուր կգա դա, — հիացած բացականչեց մորաքույր Պետունիան։</p>
<p>— Գերազա՜նց է, Դա՜դլի, — ասաց քեռի Վերնոնը, հետո շրջվեց դեպի Հարրին․</p>
<p>— Իսկ դու՞…</p>
<p>— Ես կլինեմ իմ ննջասենյակում, կնստեմ լուռումունջ ու կձևացնեմ, որ այնտեղ չեմ, — ասաց Հարրին անտարբեր ձայնով։</p>
<p>— ճիշտ այդպես, — վրա տվեց քեռի Վերնոնը չարությամբ և շրջվելով դեպի Դադլին ու մորաքույր Պետունիան, բոլորովին այլ տոնով շարունակեց իր խոսքը։ — Ես կուղեկցեմ հյուրերին հյուրասենյակ և կներկայացնեմ քե՜զ, Պետո՜ւնիա։ Հետո խմիչքներ կառաջարկեմ նրանց։ ժամը ութն անց տասնհինգ րոպեին…</p>
<p>— Ես կհայտարարեմ, որ ճաշը մատուցված է, — ասաց մորաքույր Պետունիան։</p>
<p>— Իսկ դու, Դա՜դլի, դու կասես…</p>
<p><b>— Թույլ կտա՞ք ուղեկցել ձեզ ճաշասենյակ, տիկին Մեյսոն</b>, — ասաց Դադլին՝ իր հաստ ձեռքն առաջարկելով մի անտեսանելի կնոջ։</p>
<p>— Իմ կատարյալ, փոքրիկ ջենթլմե՜ն, — հրճվանքով սվսվացրեց մորաքույր Պետունիան։</p>
<p>— Իսկ դու՞, — անթաքույց ատելությամբ Հարրիին դիմեց քեռի Վերնոնը։</p>
<p>— Ես կլինեմ իմ ննջասենյակում, կնստեմ լուռումունջ ու կձևացնեմ, որ այնտեղ չեմ, — կրկնեց Հարրին ձանձրացած ձայնով։</p>
<p>— ճիշտ այդպես… Իսկ հիմա փորձե՜նք մի քանի հաճոյախոսություններ կրկնել՝ ճաշի ժամանակ ասելու համար։ Պետո՜ւնիա, ի՞նչ կառաջարկես։</p>
<p><b>— Վերնոնը պատմել է, որ դուք գոլֆի մեծ սիրահար եք և հմուտ խաղացող, պարոն Մեյսոն</b>… կամ… <b>Օհ, տիկին Մեյսոն, որտեղի՞ց եք գնել այս շքեղ զգեստը, ինչպե՜ս է սազում ձեզ</b>…</p>
<p>— Գերազանց է… Դադլի՞…</p>
<p>— Իսկ եթե ասեմ, <b>«Դպրոցում մեզ հանձնարարել էին շարադրություն գրել մեր սիրած հերոսի մասին, և ես գրել եմ ձեր մասին, պարոն Մեյսոն»</b>։</p>
<p>Դա արդեն չափազանց շատ էր՝ և՜ մորաքույր Պետունիայի, և՜ Հարրիի համար, ու երկուսն էլ այլևս չդիմացան։ Մորաքույր Պետունիան, արցունքների հեղեղ ցայտելով, առաջ նետվեց ու գրկեց իր թանկագին որդուն, իսկ Հարրին գլուխն իջեցրեց սեղանի տակ, իբր պատառաքաղն էր ցած գցել, որպեսզի նրանք հանկարծ չտեսնեն զսպված ծիծաղից ծամածռված իր դեմքը։</p>
<p>— Իսկ դու՞, տղա՜…</p>
<p>Հարրին մեծ ջանքերով իրեն հավաքեց և, աշխատելով դեմքին լուրջ արտահայտություն տալ, դանդաղ դուրս եկավ սեղանի տակից։</p>
<p>— Ես կլինեմ իմ ննջասենյակում, կնստեմ լուռումունջ ու կձևացնեմ, որ այնտեղ չեմ…</p>
<p>— Եվ հանկարծ ու չանե՜ս… — ասաց քեռի Վերնոնը սպառնալից ձայնով, — Մեյսոնները քո մասին ոչինչ չգիտեն, և պետք էլ չէ, որ իմանան։ ճաշից հետո դո՜ւ, Պետո՜ւնիա, տիկին Մեյսոնին կուղեկցես հյուրասենյակ՝ սուրճ խմելու, իսկ ես խոսք կբացեմ շաղափների մասին։ Եթե ամեն ինչ բարեհաջող ընթանա, ես իմ գործարքը ստորագրած ու կնքած կլինեմ մինչև ժամը տասի վերջին լուրերը։ Իսկ վաղն այս ժամին մենք արդեն Մայորկայում ամառանոց ընտրելիս կլինենք։</p>
<p>Հարրին չէր կարող կիսել ընտանիքի ոգևորությունը։ Նա համոզված էր, որ Դարզլիների համար իր ներկայությունը Մայորկայում նույնիսկ ավելի տհաճ կլիներ, քան Բեկտենիների նրբանցքի տանը։</p>
<p>— Դեհ, ինչ… Ես քաղաք եմ գնում՝ մեր երեկոյան բաճկոնները դերձակի մոտից վերցնելու, իսկ դո՛ւ, տղա՜, ոտքի տակ չընկնե՜՜ս, քանի դեռ մորաքույրդ վերջին պատրաստություններն է տեսնում։</p>
<p>Հարրին տանից դուրս եկավ հետնամուտքի դռնով։ Հիանալի, արևոտ օր էր։ Նա անցավ փոքրիկ սիզամարգով և բուսական կանաչ ցանկապատին հասնելով, մեկնվեց պարտեզի նստարանին ու սկսեց քթի տակ ինքն իրեն երգել․</p>
<p>— Ծնո՜ւնդդ շնոր-հա-վոր, ծնո՜ւնդդ շնոր-հա-վոր… Իմ ծնունդը շնոր-հա-վոր…</p>
<p>Ոչ մի բացիկ, ոչ մի նվեր, իսկ ամբողջ երեկո նա պիտի ձևացնի, որ ինքն ընդհանրապես գոյություն էլ չունի։ Նա տխուր հայացքը սևեռեց բուսական կանաչ ցանկապատին։ Իրեն դեռ երբեք այդքան միայնակ չէր զգացել։ Ամեն ինչից ավելի, Հոգվարթսից էլ, նույնիսկ քվիդիչից էլ ավելի Հարրին կարոտում էր իր լավագույն ընկերներին՝ Ռոն Ուիզլիին և Հերմիոնա Գրեյնջերին։ Իսկ նրանք, կարծես, իրեն բոլորովին մոռացել էին։ Ամբողջ ամառ նրանցից ոչ մի տող նամակ չէր ստացել, թեև Ռոնը ասել էր, որ ինքը պատրաստվում է Հարրիին մի քանի օրով հրավիրել իրենց տուն։ Քանի՜ անգամ էր Հարրին հազիվ դիմացել, որպեսզի կախարդանքով չջարդի Հեդվիգի վանդակի կողպեքն ու նրա միջոցով նամակներ չուղարկի Ռոնին ու Հերմիոնային, բայց ռիսկը չափազանց մեծ էր՝ նման արարքի անհրաժեշտության համեմատ։ Անչափահաս կախարդներին արգելվում էր հրաշագործել դպրոցից դուրս։ Հարրին, իհարկե, այդ մասին Դարզլիներին ոչինչ չէր ասել։ Բայց նա շատ լավ գիտեր, որ Դարզլիները միայն իր</p>
<p>կախարդական զորության ահ ու սարսափից չէին փակում իրեն</p>
<p>աստիճանների տակի խորդանոցում՝ իր կախարդական փայտիկի ու ցախավելի հետ միասին։ Առաջին մի քանի շաբաթների ընթացքում նա զվարճանում էր՝ քթի տակ «աբրա-կադաբրա» անիմաստ բառեր մրթմրթալով և հրճվելով Դադլիի սարսափահար տեսքից, որը նրա մրթմրթոցը լսելիս, իր հաստ ոտքերը կարողացածին չափ արագ շարժելով, խուճապահար ծլկում էր սենյակից։ Բայց Ռոնի և Հերմիոնայի երկարատև լռությունից նա իրեն այնքան մեկուսացած էր զգում հրաշագործական աշխարհից, որ անգամ Դադլիի գլխին խաղեր խաղալը կամաց-կամաց կորցրեց հետաքրքրությունը… Իսկ Ռոնն ու Հերմիոնան նույնիսկ մոռացել էին նրա ծննդյան օրը շնորհավորել։</p>
<p>Ի՜նչ ասես չէր տա Հոգվարթսից որևէ լուր ստանալու համար… Մեկնումեկից, որևէ կախարդից կամ վհուկից՝ գեթ մի տող… Նա նույնիսկ ուրախ կլիներ տեսնել իր ոխերիմ թշնամուն՝ Դրաքո Մալֆոյին, միայն համոզվեր, որ անցած ամբողջ տարին երազ չէր։</p>
<p>Իհարկե, Հոգվարթսում անցկացրած տարին միայն խաղ ու պար չէր եղել։ Անցած կիսամյակի վերջում Հարրին դեմառդեմ հանդիպեց հենց իրեն՝ Լորդ Վոլդեմորթին։ ճիշտ է, Վոլդեմորթի նախկին հզորությունից, պատկերավոր ասած, միայն «իզն ու թոզն» էին մնացել, բայց, միևնույն է, նա դեռ սարսափազդու էր, դեռ նենգ ու խորամանկ, դեռ ծարավ՝ իր նախկին իշխանությունը վերականգնելու։ Հարրին արդեն երկրորդ անգամ կարողացավ դուրս պրծնել Վոլդեմորթի ճիրաններից։ Թեև այս անգամ էլ նա մազապուրծ փրկվեց մահից, սակայն նույնիսկ շաբաթներ անց դեռ շարունակում էր գիշերներով արթնանալ, սառը քրտինքով ողողված, և տագնապած մտորել, թե որտեղ կարող էր լինել Վոլդեմորթը՝ աչքերի առջև հստակ տեսնելով նրա կապտամոխրագույն դեմքը և շեղ, խելագար աչքերը…</p>
<p>Հարրին հանկարծ ձիգ նստեց պարտեզի նստարանին։</p>
<p>Նա մտազբաղ հայացքով նայում էր կանաչ բուսական ցանկապատին, և… ցանկապատը նույնպես… անթարթ պատասխան հայացքով նայում էր իրեն։ Երկու հսկայական կանաչ աչքեր դիտում էին նրան տերևների միջից։</p>
<p>Հարրին ոտքի ցատկեց ճիշտ այն պահին, երբ պարտեզի ծայրից մի չարախինդ, ծաղրական ձայն լսվեց․</p>
<p>— Ես գիտեմ, թե այսօր ինչ օր է, — երգելով ու չաղ սագի պես շորորալով, նրա կողմն էր գալիս Դադլին։</p>
<p>Հսկայական աչքերը թարթեցին ու անհետացան։</p>
<p>— Ի՞նչ, — կտրուկ ասաց Հարրին՝ աչքը չկտրելով ցանկապատից։</p>
<p>— Ես գիտեմ, թե այսօր ինչ օր է, — կրկնեց Դադլին՝ մոտենալով Հարրիին։</p>
<p>— Ուրախ եմ քեզ համար, — ասաց Հարրին, — ուրեմն վերջապես սովորեցի՞ր շաբաթվա օրերը։</p>
<p>— Այսօր քո ծննդյան օրն է, — հռհռաց Դադլին, — ո՞նց է, որ ոչ մի շնորհավորական բացիկ էլ չես ստացել։ Ի՞նչ է, քո գժերի դպրոցում մի ընկեր էլ չունե՞ս։</p>
<p>— Շատ մի՛ ոգևորվիր, թե չէ մայրիկդ հանկարծ կլսի, որ խոսում ես իմ դպրոցի մասին, — անտարբեր ասաց Հարրին։</p>
<p>Դադլին վեր քաշեց իր ահռելի գոտկատեղից ցած սահող շալվարը։</p>
<p>— Ինչու՞ ես այդպես նայում ցանկապատին, — կասկածամտորեն հարցրեց նա։</p>
<p>— Փորձում եմ որոշել, թե ո՞ր հմայախոսքով ավելի հեշտ կլինի հրկիզել այն։</p>
<p>Դադլին անմիջապես ընկրկեց՝ անսահման խուճապի ու վախի արտահայտությամբ։</p>
<p>— Դ-դու չ-չես կա-կարող… Հայրիկն ասել է, որ դու չես կարող կախ… կախարդություն անել։ Նա ասել է, որ քեզ տանից կվռնդի, իսկ դու ուրիշ գնալու տեղ չունես։ Նույնիսկ ընկեր էլ չունես, որ քեզ իր տունը տանի։</p>
<p>— Ջիգըրի-փխքըրի… — կատաղած ձայնով արագ ասաց Հարրին, — հժքըս-փժքըս… սքիգլի-վխգլի…</p>
<p>— Մաաաաա՜մ, — ոռնաց Դադլին, անդադար սայթաքելով վազելու ճանապարհին, — մաաաա՜մ, նա էլի անո՜ւմ է, գիտես թե ինչը…</p>
<p>Հարրին շատ թանկ վճարեց իր կարճատև զվարճության համար։ Քանի որ ոչ ցանկապատը, ոչ էլ Դադլին, ոչ մի վնաս չէին կրել, մորաքույր Պետունիան գիտեր, որ նա իրականում ոչ մի կախարդանք էլ չէր արել։ Բայց եթե Հարրին ճարպկորեն գլուխը չփախցներ, ապա օճառոտ թավայով մի ուժեղ, թաց հարված կստանար ծոծրակին։ Հետո մորաքույր Պետունիան նրան գործի դրեց, որպեսզի նա անգործ չթափառի, և խոստացավ, որ Հարրին ոչինչ չի ուտի, մինչև չվերջացնի բոլոր հանձնարարությունները։</p>
<p>Մինչ Դադլին ծուլորեն ֆրֆռում էր նրա շուրջը՝ մեկը մյուսի հետևից պաղպաղակներ կլլելով, Հարրին փայլեցրեց առաջին հարկի բոլոր պատուհանները, լվաց քեռի Վերնոնի նոր ավտոմեքենան, հնձիչով հավասարեցրեց սիզամարգի խոտը, խուզեց ծաղկաթմբից առավել դուրս ցցված ծաղկագլխիկները, էտեց ու ջրեց վարդերը և ներկեց պարտեզի նստարանը։ Արևն ուժգին փայլատակում էր երկնքում և անխնա այրում նրա ծոծրակը։ Հարրին գիտեր, որ չպետք է կուլ տար Դադլիի տված խայծը, բայց Դադլին բարձրաձայն ասաց հենց այն, ինչի մասին ինքն անդադար մտածում էր… Գուցե իսկապե՞ս, ինքը ոչ մի ընկեր էլ չունի Հոգվարթսում…</p>
<p>«Այ, թե հիմա նրանք տեսնեին հանրահայտ Հարրի Փոթթերին…» — դառնացած մտածում էր նա՝ գոմաղբ շաղ տալով ծաղկաթմբերի վրա։ Մեջքն անտանելի ցավում էր, քրտինքը կաթում էր ճակատից և հոսում վերնաշապիկի տակ։</p>
<p>Երեկոյան ժամը յոթն անց կեսին՝ արդեն ուժասպառ եղած, նա վերջապես լսեց մորաքույր Պետունիայի ձայնը։</p>
<p>— Այստեղ արի՛… Ոտքերդ կդնես հատակին փռված լրագրերի վրա։</p>
<p>Հարրին հաճույքով մտավ մաքրությունից փայլող, զով խոհանոցը։ Սառնարանի գլխին հանդիսավոր թառած էր ընթրիքի տորթը, հարած սերուցքով և մարցիպանե մանուշակներով զարդարված մի հսկայական բուրգ՝ մորաքույր Պետունիայի հրուշակագործական տաղանդի գլուխգործոցը։ Վառարանի մեջ մարմանդ կարմրում էր խոզի մի մեծ բուդ։</p>
<p>— Արագ կե՛ր… Մեյսոնները ուր որ է կգան, — ասաց մորաքույր Պետունիան՝ մատնացույց անելով խոհանոցի սեղանին դրված երկու կտոր հացն ու մի շերտ պանիրը։ Նա արդեն հագել էր սաղմոնակարմիր երանգներով երեկոյան զգեստը։</p>
<p>Հարրին ձեռքերը լվաց ու նստեց իր համեստ ընթրիքն ուտելու։ Երբ կերավ-վերջացրեց, մորաքույր Պետունիան սեղանից անմիջապես թռցրեց նրա ափսեն։</p>
<p>— Վերև բարձրացի՜ր, արա՜գ։</p>
<p>Հյուրասենյակի կողքով անցնելիս, Հարրին մի հայացք նետեց տոնական բաճկոնների մեջ խցկված և հանդիսավոր «թիթեռնիկ» փողկապներով պճնված քեռի Վերնոնի ու Դադլիի վրա։ Հազիվ էր հասել վերին հարկաբաժնի աստիճանահարթակին, երբ դռան զանգը հնչեց։ Քեռի Վերնոնի կատաղած դեմքը հայտնվեց բազրիքի տակից։</p>
<p>— Չմոռանա՜ս, տղա՜… Մի ծպտուն և…</p>
<p>Հարրին ոտքերի ծայրերի վրա անցավ միջանցքով ու մտավ իր ննջասենյակը։ Դուռը կամացուկ փակեց ու շրջվեց, որպեսզի վերջապես մեկնվի իր մահճակալին։</p>
<p>Սակայն մահճակալն արդեն զբաղված էր…</p>
<p>Ինչ-որ մեկը կանգնած էր մահճակալին։</p>
<hr />
</body></html>