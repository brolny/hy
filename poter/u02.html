<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 02">
<meta name="Description" content="Գաղտնի սրահը 02">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ երկրորդ<br>Դոբիի նախազգուշացումը</h2>
<p>Հարրին հազիվ կարողացավ զսպել ճիչը։</p>
<p>Մահճակալի վրա կանգնած էր մի տարօրինակ փոքրիկ արարած՝ չղջիկի թևերի նման մեծ ականջներով և թենիսի գնդակի մեծության, դուրս պրծած, կանաչ աչքերով։ Հարրին անմիջապես գլխի ընկավ, որ սա հենց այն արարածն է, որն առավոտյան հետևում էր իրեն պարտեզի բուսական ցանկապատի միջից։</p>
<p>Մինչ նրանք անթարթ նայում էին միմյանց, Հարրին լսեց նախասրահից հնչող Դադլիի ձայնը․</p>
<p>— Թույլ կտա՞ք վերցնել ձեր վերարկուները, տեր և տիկին Մեյսո՜ն։</p>
<p>Արարածն անաղմուկ վայր ցատկեց մահճակալից և խոնարհվեց Հարրիի առաջ՝ այնքան ցած իջեցնելով գլուխը, որ նրա երկար սրածայր քիթը քսվեց հատակին փռված կարպետին։ Հարրին նկատեց, որ նրա հագին հագուստ չկար, բայց մերկությունը ծածկված էր ինչ-որ փալասով, որը մի շատ հին ու քրքրված բարձի երես էր հիշեցնում՝ ձեռքերի ու ոտքերի համար արված բացվածքներով։</p>
<p>— Բ-բարև ձեզ, — անակնկալի գալով ասաց Հարրին։</p>
<p>— Հա՜րրի Փո՜թթեր, — ասաց արարածը բարալիկ, սուր ձայնով, և Հարրին մտածեց, որ այն հաստատ կլսվի ներքևում, — օօ՜հ, որքան վաղուց էր Դոբին երազում հանդիպել ձեզ, սը՜ր… Ինչպիսի՜ պատվի արժանացա, վերջապես…</p>
<p>— Շ-շնորհակալություն, — ասաց Հարրին և պատի երկայնքով կողքանց քայլելով, հասավ գրասեղանի աթոռին ու նստեց Հեդվիգի կողքին, որը քնած էր՝ փակված իր մեծ վանդակի մեջ։ Առաջին մղումով նա ուզում էր հարցնել՝ ի՞նչ եք դուք, բայց մտածեց, որ դա շատ կոպիտ կհնչի ու ասաց․</p>
<p>— Ո՞վ եք դուք։</p>
<p>— Ես Դոբին եմ, սը՛ր, պարզապես Դոբին։ Դոբի դովլաթը՝ տնային ալփերի ցեղից, — ասաց արարածը։</p>
<p>— Օհ, իսկապե՞ս, — ասաց Հարրին (դովլա՞թ, տնային ա՞լփ)։ — Ես չէի ուզենա անհյուրընկալ լինել, բայց պահը, կարելի է ասել, բոլորովին էլ հարմար չէ, որպեսզի իմ սենյակում դովլաթ կամ տնային ալփ ընդունեմ։</p>
<p>Մորաքույր Պետունիայի կեղծ ծիծաղը հնչեց ներքևից, և դովլաթը վհատված գլուխը կախեց։</p>
<p>— Օ՜հ, ես չէի ուզում ասել, թե ուրախ չեմ ձեզ տեսնելու համար, — արագ ավելացրեց Հարրին, — բայց… Ըըմ… Իսկ ձեր այցելությունը ինչ-որ պատճառ ունի՞։</p>
<p>— Օ՛հ, այո՜, սը՛ր, — լրջորեն ասաց Դոբին, — Դոբին եկել է ձեզ հայտնելու, սը՛ր, որ… Դժվար է, սը՜ր… Դոբին չգիտի ինչից սկսել…</p>
<p>— Նստեցե՜ք, — քաղաքավարությամբ ասաց Հարրին՝ մատնացույց անելով իր մահճակալը։</p>
<p>Ի սարսափ Հարրիի, դովլաթը հանկարծ սկսեց բարձրաձայն հեկեկալ՝ աջ ու ձախ ցփնելով իր աղմկոտ արցունքների շիթերը։</p>
<p>— Նը՜ս-նստեցեե՜ք, — վնգաց նա, — Երբե՜ք… երբե՜ք… երբե՜ք…</p>
<p>Հարրիին թվաց, թե ներքևում ձայները մի պահ տագնապալից լռեցին։</p>
<p>— Ներեցե՜ք, — շշնջաց նա, — ես չէի ուզում վիրավորել ձեզ, կամ… դրա նման մի բան…</p>
<p>— Վիրավորել Դոբիի՞ն, — շնչահեղձ եղավ դովլաթը, — դեռ երբեք ոչ մի հրաշագործ հավասարի պես չի հրավիրել Դոբիին նստելու։</p>
<p>Հարրին, փորձելով միաժամանակ և՜ հանգստացնել Դոբիին, և՜ լռեցնել նրա չափազանց բարձրաձայն լացուկոծը, նստեցրեց նրան մահճակալին, որտեղ Դոբին զկրտալով մի պահ մնաց լուռ նստած՝ շատ նման մի մեծ, այլանդակ ու դժբախտ տիկնիկի։ Վերջապես, նա ինքն իրեն հավաքեց և իր մեծ, արցունքոտ աչքերը հառեց Հարրիին՝ անսահման պաշտամունքի արտահայտությամբ։</p>
<p>— Դուք երևի պատվարժան հրաշագործների դեռ չեք հանդիպել, — փորձելով հուսադրել նրան, ասաց Հարրին։</p>
<p>Դոբին գլուխն օրորեց։ Հետո հանկարծ, առանց զգուշացնելու, վեր ցատկեց տեղից և սկսեց գլուխը կատաղաբար խփել մահճակալի կողքին դրված պահարանի դռանը, հետն էլ բարձրաձայն կրկնելով․</p>
<p>— Վատ Դոբի, վատ դովլաթ, վատ Դոբի, վատ դովլաթ…</p>
<p>— Վերջացրե՜ք, այդ ինչ եք անո՜ւմ, — աշխատելով ձայնը շատ չբարձրացնել, տագնապահար գոռաց Հարրին, վեր ցատկեց տեղից և Դոբիին հետ քաշեց մահճակալի վրա։ Հեդվիգն արթնացավ մի առանձնահատուկ բարձր կռնչոցով ու սկսեց թևերն անհանգիստ խփել իր վանդակի ձողերին՝ էլ ավելի բարձրացնելով Հարրիի մտահոգությունը։</p>
<p>— Դոբին պետք է պատժեր ինքն իրեն, սը՛ր, — ասաց դովլաթը՝ հարվածներից մի փոքր շլված աչքերով։ — Դոբին քիչ մնաց վատ բան ասեր իր ընտանիքի մասին, սըր…</p>
<p>— Ձեր ընտանիքի՞…</p>
<p>— Այն հրաշագործ ընտանիքի, որին Դոբին ծառայում է, սըր… Դոբին դովլաթ է, սը՛ր, տնային ալփերի ցեղից և ընդմիշտ պիտի ծառայի մեկ տան, մեկ ընտանիքի…</p>
<p>— Իսկ նրանք գիտե՞ն, որ դուք այստեղ եք, — հետաքրքրված հարցրեց Հարրին։</p>
<p>Դոբին ցնցվեց։</p>
<p>— Օհ, ո՛չ, սը՛ր, ո՜չ… Դոբին պետք է շատ խստորեն պատժի իրեն ձեզ այցելելու համար, սը՛ր։ Նման արարքի համար Դոբին պետք է արդուկի տակ դնի իր ականջները… Իսկ եթե նրանք երբևէ իմանա՜ն…</p>
<p>— Բայց մի՞թե նրանք չեն նկատի, որ ականջներդ արդուկել ես։</p>
<p>— Դժվար թե, սըր… Դոբին հաճախ է ինքն իրեն պատժում, սը՛ր։ Նրանք Դոբիին հմայել են, որպեսզի նա ինքն իրեն պատժի ամեն մի սխալ արարքի համար։ Երբեմն նույնիսկ հիշեցնում են Դոբիին, որ, համենայն դեպս, լրացուցիչ պատժի իրեն…</p>
<p>— Բայց ինչու չե՞ս հեռանում նրանցից, ինչու չե՞ս փախչում։</p>
<p>— Դովլաթը չի կարող, սըր… Դովլաթին պետք է ազատ արձակել, բայց այդ ընտանիքը երբեք ազատ չի արձակի իր դովլաթին… Դոբին ցմահ պիտի ծառայի այդ ընտանիքին, սըր… Դոբին այդ ընտանիքի դովլաթն է, սըր…</p>
<p>Հարրին սառած աչքերով նայեց տնային ալփին։</p>
<p>— Իսկ ես կարծում էի, թե ի՜նչ դժբախտն եմ, որ ևս չորս շաբաթ պիտի մնամ այստեղ, — ասաց նա, — քո պատմածներից հետո Դարզլիները գրեթե մարդկային են թվում։ Ինչո՞վ կարող եմ օգնել քեզ։ Կարո՞ղ եմ ինչ-որ բան անել քեզ համար։</p>
<p>Եվ նույն պահին Հարրին ափսոսաց, որ ընդհանրապես նման բան էր ասել։ Դոբին կրկին վայուն-վայնասուն բարձրացրեց՝ երկար</p>
<p>շնորհակալական զեղումներով։</p>
<p>— Խնդրո՜ւմ եմ, — անհանգիստ շշնջաց Հարրին, — խնդրում եմ, մի՛ աղմկեք։ Եթե Դարզլիները որևէ բան լսեն, եթե նրանք իմանան, որ դուք այստեղ եք…</p>
<p>— Հարրի Փոթթերը հարցնում է, թե ինչո՞վ կարող է օգնել Դոբիին… Դոբին լսել էր ձեր հզորության մասին, բայց Դոբին չգիտեր, թե որքա՜ն մեծահոգի եք դուք…</p>
<p>Հարրին հստակորեն զգաց, որ իր այտերն ու ականջները սկսեցին այրվել ու ասաց․</p>
<p>— Ինչ էլ որ լսած լինեք իմ հզորության մասին, դա չափազանցրած է։ Ես նույնիսկ տարվա առաջին աշակերտն էլ չեմ Հոգվարթսում։ Այ Հերմիոնան…</p>
<p>Բայց նա արագ լռեց, որովհետև Հերմիոնայի մասին մտածելը շատ ցավալի էր։</p>
<p>— Հարրի Փոթթերը համեստ է ու խոհեմ, — ասաց Դոբին՝ էլ ավելի դուրս ցցելով իր գնդաձև աչքերը՝ անհուն ակնածանքի և անշահախնդիր պաշտամունքի արտահայտությամբ, — Հարրի Փոթթերը չի խոսում <b>ՆՐԱ</b> դեմ իր տարած փառապանծ հաղթանակի մասին, <b>ՆՐԱ</b>, Ում-անունը– չպիտի-ասվի։</p>
<p>— Վոլդեմորթի՞…</p>
<p>Դոբին ձեռքերը գլխից վեր իրար խփեց ու վնգաց․</p>
<p>— Ա՜խ, սը՛ր, անունը մի՛ տվե՜ք… Անունը մի՛ տվե՜ք…</p>
<p>— Ներեցե՛ք, — արագ ասաց Հարրին, — ես գիտեմ, որ շատերին դա դուր չի գալիս։ Իմ ընկեր Ռոնը…</p>
<p>Նա կրկին լռեց։ Ռոնի մասին մտածելը նույնպես ցավ էր պատճառում։</p>
<p>Դոբին, լուսարձականման աչքերը լայն չռած, առաջ թեքվեց դեպի Հարրին։</p>
<p>— Դոբին լսել է, — սկսեց նա խռպոտ շշուկով, — որ Հարրի Փոթթերը մի քանի շաբաթ առաջ կրկին հանդիպել է Սև Լորդին… և Հարրի Փոթթերը կրկին հաղթել է նրան։</p>
<p>Հարրին գլխով արեց, և Դոբիի աչքերը կրկին լցվեցին հսկայական արցունքներով։</p>
<p>— Ա՜խ, սը՛ր, — տնքաց նա՝ դեմքը սրբելով իր հագած գջլոտ բարձի երեսի ծայրով, — Հարրի Փոթթերը խիզախ է և համարձակ, նա արդեն այնքա՜ն մեծ վտանգներ է հաղթահարել։ Բայց Դոբին եկել է Հարրի Փոթթերին պաշտպանելու… Դոբին եկել է նախազգուշացնելու, նույնիսկ եթե դրա համար ստիպված լինի արդուկել իր ականջները, միևնույն է, Դոբին եկել է ասելու, որ… Հարրի Փոթթերը չպետք է վերադառնա Հոգվարթս…</p>
<p>Մի պահ լռություն տիրեց, որը խախտում էին միայն առաջին հարկից եկող պատառաքաղների ու դանակների չնգչնգոցն ու քեռի Վերնոնի ձայնի խուլ բրդբրդոցը։</p>
<p>— Ի-ի՞նչ, — կակազեց Հարրին, — ինչպե՞ս թե չվերադառնամ Հոգվարթս, երբ կիսամյակն սկսվում է սեպտեմբերի 1-ին։ Ի՜նչ ես խոսում… Միայն դա է ինձ ապրելու ուժ տալիս։ Դու պատկերացում անգամ չունես, թե կյանքն այստեղ ինչի նման է։ Սա իմ տեղը չէ։ Իմ տեղը քո աշխարհում է՝ Հոգվարթսում։</p>
<p>— Ոչ, ո՛չ, ո՜չ, — ծղրտաց Դոբին՝ ականջներն այնպես ուժգին թափահարելով, որ դրանք չղջիկի թևերի պես թմփթմփացին։ — Հարրի Փոթթերը պետք է մնա այնտեղ, որտեղ նրան վտանգ չի սպառնում։ Նա չափազանց լավն է, չափազանց մեծ ու արժեքավոր՝ նման վտանգի ենթարկվելու համար։ Եթե Հարրի Փոթթերը վերադառնա Հոգվարթս, նրան այնտեղ մահացու վտանգ է սպառնալու։</p>
<p>— Ինչու՞, — հարցրեց Հարրին ապշահար։</p>
<p>— Դավադրություն… Դավեր են նյութվում Հարրի Փոթթերի դեմ։ Այս տարի Հոգվարթսի Կախարդանքի և հրաշագործության դպրոցում սարսափելի բաներ են լինելու, — հանկարծ շշնջաց Դոբին՝ ոտքից գլուխ ցնցվելով ու դողալով։ — Դոբին արդեն ամիսներ առաջ գիտեր այդ մասին։ Հարրի Փոթթերը չպետք է վտանգի ենթարկի իր կյանքը։ Նա չափազանց կարևոր մարդ է, սը՛ր։</p>
<p>— Ի՞նչ սարսափելի բաներ, — անմիջապես հարցրեց Հարրին, — ո՞վ է դավեր նյութում…</p>
<p>Դոբիի կոկորդից մի կլթոց ելավ, և հանկարծ նա գլուխն ամբողջ ուժով հարվածեց պատին։</p>
<p>— Վերջացրո՛ւ, — էլ չդիմացավ Հարրին՝ բռնելով դովլաթի ձեռքը և փորձելով նրան հետ քաշել պատից, — լա՛վ, լա՛վ… ես հասկանում եմ, որ դու չես կարող ասել ինձ, թե՝ ով, բայց ինչու՞ ես նախազգուշացնում ինձ։</p>
<p>Մի տհաճ միտք հանկարծ անցավ նրա ուղեղով։</p>
<p>— Սպասի՜ր, գուցե դա ինչ-որ կապ ունի Վոլ… կներե՜ս, Գիտես-թե֊ ում հետ… Դու կարող ես գլուխդ օրորել կամ գլխով անել, — արագ ավելացրեց նա՝ նկատելով, որ Դոբիի գլուխն անհանգստության տեղիք տալու չափ մոտ թեքվեց դեպի պատը։</p>
<p>Դոբին դանդաղ օրորեց գլուխը։</p>
<p>— Ո՜չ… Ո՜չ <b>ՆԱ</b>, Ում-անունը-չպիտի-ասվի, սը՜ր, — դանդաղ ասաց նա։</p>
<p>Դոբին աչքերը լայն չռել էր, կարծես, ուզում էր ինչ-որ բան հուշել Հարրիին։ Իսկ Հարրին լրիվ տարակուսանքի մեջ էր։</p>
<p>— Իսկ նա եղբայր ունի՞…</p>
<p>Դոբին գլուխն օրորեց և աչքերն էլ ավելի լայն չռեց։</p>
<p>— Բայց ես ուրիշ ոչ մեկին չգիտեմ, որ Հոգվարթսում սարսափելի բաներ դավադրելու կարողություն կամ ցանկություն ունենա, — ասաց Հարրին, — քանի դեռ Հոգվարթսի տնօրենը Դամբլդորն է… Գիտես չէ՞, թե Դամբլդորն ով է…</p>
<p>Դոբին գլխով արեց։</p>
<p>— Ալբուս Դամբլդորը Հոգվարթսում երբևէ եղած ամենամեծ տնօրենն է։ Դոբին շատ լավ գիտի նրան, սը՜ր։ Դոբին լսել է, որ Դամբլդորը կարող է մրցել <b>Նրա</b> զորության հետ, Ում-անունը-չպիտի-ասվի, բայց սը՛ր…</p>
<p>— Դոբիի ձայնը խռպոտ, խորհրդավոր շշուկ դարձավ, — …կան այնպիսի ուժեր, որոնց Դամբլդորը չի… որոնց ոչ մի ինքն իրեն հարգող հրաշագործ չի…</p>
<p>Եվ մինչև Հարրին կհասցներ կանգնեցնել նրան, Դոբին ցած թռավ մահճակալից, գրասեղանից ճանկեց Հարրիի լամպը և սկսեց դրանով խփել իր գլխին՝ ամեն հարվածի հետ ականջ ծակող, ցավագին ծղրտոցներ արձակելով։</p>
<p>Ներքևում հանկարծ քար լռություն տիրեց։ Երկու վայրկյան անց, Հարրին իր հուսահատ սրտխփոցների արանքում լսեց, թե ինչպես էր քեռի Վերնոնը ծանր դոփելով բարձրանում աստիճաններով՝ բարձրաձայն ասելով, որ Դադլին երևի իր հեռուստացույցը միացրած է թողել… <b>(Ա՜խ, այդ փոքրիկ ավազակը…)</b>։</p>
<p>— Շուտ արա՛, մտի՛ր պահարանի մեջ, — ֆշշացրեց Հարրին՝ պահարանի դռնով ներս հրելով Դոբիին։ Հետո արագ փակեց պահարանի դուռը և մեկնվեց մահճակալին ճիշտ այն պահին, երբ սենյակի դռան բռնակը պտտվեց։</p>
<p>— Գրո՛ղը տանի… Քո կարծիքով էս ի՞նչ ես անում… հը՞… — ասաց քեռի Վերնոնը՝ ատամները կրճտացնելով և սարսափելի մոտ շնչելով Հարրիի քթին, — դու հենց նոր ավերեցիր ճապոնացի գոլֆ խաղացողի մասին իմ անեկդոտի ամբողջ համն ու հոտը… Տե՛ս, թե մի ծպտուն էլ հանես, կափսոսաս, որ ընդհանրապես լույս աշխարհ ես եկել։</p>
<p>Նա արջի պես դոփելով դուրս եկավ սենյակից։</p>
<p>Դողացող ձեռքերով Հարրին բացեց պահարանի դուռը, որպեսզի Դոբին դուրս գա։</p>
<p>— Տեսա՞ր, թե ինչի նման է այստեղ իմ կյանքը, — ասաց նա։ — Հիմա արդեն հասկանու՞մ ես, թե ինչու պիտի անպայման վերադառնամ Հոգվարթս։ Դա միակ տեղն է, որտեղ ես ընկերներ… առնվազն կարծում եմ, որ ընկերներ ունեմ։</p>
<p>— Ընկերնե՜ր, ովքեր նույնիսկ նամակ էլ չեն գրում Հարրի Փոթթերին,</p>
<p>— խորամանկ չարախնդությամբ ասաց Դոբին։</p>
<p>— Կարծում եմ, նրանք պարզապես… Մի րոպե… — ասաց Հարրին խոժոռվելով, — իսկ դու որտեղի՞ց գիտես, որ նրանք ինձ չեն գրում։</p>
<p>Դոբին սկսեց տեղում դոփել՝ ոտքից ոտք հենվելով։</p>
<p>— Հարրի Փոթթերը չպետք է բարկանա Դոբիի վրա… Դոբին դա լավ նկատառումներով է արել։</p>
<p>— Ուզում ես ասել… Կա-չկա դո՛ւ ես փախցրել իմ նամակները։</p>
<p>— Դոբին բոլորն այստեղ է հավաքել, սը՛ր, — ասաց դովլաթը, վախվորած հետ-հետ գնալով, որպեսզի Հարրիի ձեռքերից անվտանգ հեռավորության վրա լինի։ Նա մի հաստ կապոց նամակներ դուրս քաշեց իր հագած բարձի երեսի ճեղքից։ Հարրին նույնիսկ հեռվից անմիջապես ճանաչեց Հերմիոնայի մանրիկ, մարգարտաշար ձեռագիրը և Ռոնի անփույթ, ճանճանման տառերը, նույնիսկ մի ծրար էլ աչքին ընկավ, որը, հաստատ, դարպասների պահապան Հագրիդի ձեռագրի լայնատառ նմուշն ուներ վրան։</p>
<p>Դոբին՝ աչքերն անհանգիստ թարթելով, վարից վեր նայում էր Հարրիին։</p>
<p>— Հարրի Փոթթերը չպետք է բարկանա… Դոբին կարծում էր… եթե Հարրի Փոթթերը մտածի, որ ընկերները մոռացել են իրեն, ապա… Հարրի Փոթթերն այլևս չի ցանկանա դպրոց վերադառնալ, սը՛ր…</p>
<p>Հարրին նրան չէր լսում։ Նա փորձեց նամակները թռցնել Դոբիի ձեռքից, բայց Դոբին ճիշտ ժամանակին ճարպկորեն հետ ցատկեց։</p>
<p>— Հարրի Փոթթերը կստանա սրանք, սը՛ր, եթե նա Դոբիին խոստանա, որ այլևս երբեք չի վերադառնա Հոգվարթս։ Ա՜խ, սը՛ր, դա մի այնպիսի՜ մեծ վտանգ է, որին դուք չեք կարող դիմակայել։ Ասացե՛ք, որ հետ չեք գնա, սը՛ր։</p>
<p>— Ո՛չ, — անասելի բարկացած նետեց Հարրին, — տո՛ւր ինձ ընկերներիս նամակները։</p>
<p>— Ուրեմն Հարրի Փոթթերը Դոբիին ոչ մի այլընտրանք չի թողնում, — տխուր ասաց դովլաթը։</p>
<p>Մինչև Հարրին կհասցներ մի շարժում իսկ անել, Դոբին մի ցատկով հասավ դռանը, դուրս թռավ սենյակից և ցած սահեց առաջին հարկ տանող աստիճաններով։</p>
<p>Չորացած կոկորդով և տակնուվրա եղող ստամոքսով Հարրին նետվեց նրա հետևից՝ փորձելով հնարավորին չափ անձայն շարժվել։ Հարրին ցատկեց վերջին վեց աստիճանների վրայով և կատվի պես վայրէջք կատարեց նախասրահի կարպետի վրա։ Նա մի պահ կանգ առավ ու հայացքով Դոբիին փնտրեց շուրջը։ ճաշասենյակից լսվեց քեռի Վերնոնի ձայնը, որն ասում էր․</p>
<p>— …Պետունիային պատմեք ամերիկացի ջրմուղագործների մասին այն շա՜տ ծիծաղելի պատմությունը, պարոն Մեյսոն, նրա խելքն ուղղակի գնում է այդ անեկդոտը ձեզնից լսելու համար։</p>
<p>Հարրին մատների ծայրերի վրա կտրեց անցավ նախասրահը, մտավ խոհանոց և… դադարեց զգալ իր ստամոքսը։</p>
<p>Մորաքույր Պետունիայի գլուխգործոց տորթը՝ հարած սերուցքի և մարցիպանե մանուշակների բուրգը, ճախրում էր օդում առաստաղի տակ։ Սպասքի պահարաններից մեկի գլխին, անկյունում կուչ էր եկել Դոբին։</p>
<p>— Ո՜չ, — չորացած բերանով ասաց Հարրին, — խնդրում եմ, չանե՜ս… Նրանք ուղղակի կսպանեն ինձ…</p>
<p>— Հարրի Փոթթերը պիտի խոստանա, որ այլևս դպրոց չի գնա։</p>
<p>— Դո՜բի… խնդրում եմ…</p>
<p>— Ասացե՜ք, որ չեք գնա, սը՜ր…</p>
<p>— Չեմ կարող։</p>
<p>Դոբին ողբերգական հայացքով տխուր նայեց Հարրիին։</p>
<p>— Այդ դեպքում, Դոբին ուրիշ ելք չունի, սը՜ր։ Դոբին պետք է անի դա հանուն Հարրի Փոթթերի անվտանգության։</p>
<p>Տորթը սրտաճմլիկ թրմփոցով ընկավ հատակին։ Սկուտեղի զրնգոցի հետ մեկտեղ հարած սերուցքի փաթիլները սպիտակ հրավառության պես վեր ցայտեցին պատերի ու պատուհանների վրա։ Մատների ճրթոցի նման թեթև ձայնով Դոբին անհետացավ։</p>
<p>ճաշասենյակից ճվճվոց ու գռմռոց լսվեց, և քեռի Վերնոնը ներխուժեց խոհանոց, որտեղ Հարրին կանգնած էր՝ իրեն սպասվելիքի վախից փայտացած ու ոտքից գլուխ ծածկված մորաքույր Պետունիայի տորթի սերուցքի փաթիլներով։</p>
<p>Մի պահ թվաց, թե քեռի Վերնոնին կհաջողվի մի կերպ շտկել իրավիճակը։ <b>(Աա՜հ, դա ընդամենը մեր զարմիկն է… Շա՜տ նյարդային երեխա է… Անծանոթների տեսնելիս ուղեղը մթագնում է… Այ, թե ինչու ենք նրան միշտ վերևի հարկում պահում, երբ հյուրեր են գալիս՝…)</b>։ Քեռի Վերնոնը Հարրիի տեսքից ցնցված Մեյսոններին նրբանկատորեն հետ քշեց ճաշասենյակ, Հարրիին կիսաձայն խոստացավ, որ Մեյսոնների գնալուց հետո նրա կաշին կքերթի և, նրա ձեռքը խոթելով հատակի խոզանակն ու ջնջոցը, հեռացավ։ Մորաքույր Պետունիան սառնարանի իր պահուստներից պաղպաղակ պեղեց, իսկ Հարրին, դեռ ոտքից գլուխ դողալով, սկսեց մաքրել խոհանոցի հատակը։</p>
<p>Քեռի Վերնոնը, հնարավոր է, դեռևս շանսեր ունենար իր բաղձալի գործարքը կնքելու համար, եթե միայն չլիներ այն չարաբաստիկ բուն։</p>
<p>Մորաքույր Պետունիան ճաշից հետո հյուրերին էր փոխանցում անանուխով շոկոլադե կոնֆետների կլոր տուփը, երբ մի հսկայական դարչնագույն անտառային բու ներս սլացավ ճաշասենյակի պատուհանից, մի նամակ գցեց տիկին Մեյսոնի գլխին և ճաշասենյակի առաստաղի տակ պտույտ գործելով, կրկին դուրս սլացավ բաց պատուհանով։ Տիկին Մեյսոնը մահագույժ բանշիի պես ահասարսուռ ճչաց և դուրս փախավ տանից՝ ինչ-որ բան գոռալով հոգեկան հիվանդների և հոգեբուժարանի մասին։ Պարոն Մեյսոնը Դարզլիներին հապշտապ հայտնեց, որ իր կինը մահու չափ վախենում է բոլոր տեսակի փետրավոր կենդանիներից, և որ դա շատ անհաջող կատակ էր նրանց կողմից ու վազեվազ նետվեց կնոջ հետևից։</p>
<p>Հարրին կանգնած էր խոհանոցում՝ հատակի խոզանակի կոթն ամուր բռնած, երբ քեռի Վերնոնը մտավ խոհանոց ու իր մանրիկ աչքերից սատանայական փայլ արձակելով, մարմնի ամբողջ զանգվածով, ասես դանդաղեցված ընթացքով, մոտեցավ նրան։</p>
<p>— Կարդա՛, — չարագույժ ֆշշացրեց նա՝ ձեռքի մեջ թափահարելով բվի բերած նամակը, — կարդա՛, կարդա՛… մի՛ ամաչիր…</p>
<p>Հարրին վերցրեց թղթի կտորը։ Նամակի մեջ բնավ ծննդյան շնորհավորանքներ չէին։ Ահա նամակի պարունակությունը․</p>
<p>«Հարգելի պրն Փոթթեր,</p>
<p>Մենք հրատապ հաղորդագրություն ենք ստացել առ այն, որ այսօր երեկոյան, ժամը ինն անց տասերկու րոպեին Ձեր բնակության վայրում չլիազորված հմայագործություն է կատարվել (Օդային տեղաշարժում)։</p>
<p>Ինչպես գիտեք, դեռահաս կախարդներին չի թույլատրվում հրաշագործել դպրոցից դուրս, և Ձեր կողմից կիրառված ևս մեկ կախարդանքը կարող է հիմք դառնալ՝ դպրոցից Ձեզ հեռացնելու համար, համաձայն 1875թ․ «Դեռահասների հմայագործության ողջամիտ սահմանափակման» Օրենքի «Գ» կետի։</p>
<p>Հիշեցնում ենք, որ ցանկացած հմայագործություն, կատարված ոչ հրաշագործ համայնքի ներկայացուցիչների, այսինքն մագլների, անմիջական սթափ ներկայությամբ գնահատվում է որպես շատ լուրջ օրինախախտում՝ ըստ Դյութահմաների միջազգային համադաշնության Գաղտնիության պահպանման համաձայնագրի 13-րդ հոդվածի։</p>
<p>Ձեզ բարի արձակուրդներ։</p>
<p>Հարգանքներիս հավաստիքը,</p>
<p>Մաֆալդա Հոփքիրք</p>
<p>Հրաշագործության նախարարության Չլիազորված հմայագործության վերահսկման վարչություն»</p>
<p>Հարրին հայացքը նամակից վեր բարձրացրեց և դադարեց շնչել։</p>
<p>— Դու մեզ չէիր ասել, որ քեզ չի թույլատրվում հրաշագործել դպրոցից դուրս, — ասաց քեռի Վերնոնը՝ աչքերի մեջ խելագար ցոլքով։ Երևի մոռացել էիր, չէ՞… Մտքիցդ դուրս էր թռել, հաստատ…</p>
<p>Նա ամբողջ մարմնով թեքվել էր Հարրիի վրա՝ հսկայական բուլդոգի պես կատաղած ցուցադրելով ատամնաշարը։</p>
<p>— Դեհ, ինչ… Ես նորություններ ունեմ քեզ համար, տղա՛… Ես քեզ փակի տակ եմ դնում… Դու երբե՛ք այլևս չես վերադառնա այդ դպրոցը… Երբե՛ք… Իսկ եթե փորձես կախարդանքով փախչել, ապա հենց նրանք առաջին հերթին կհեռացնեն քեզ դպրոցից։</p>
<p>Եվ խելագարի պես հռհռալով, նա Հարրիին օձիքից բռնած քարշ տվեց դեպի վերևի հարկը։</p>
<p>Քեռի Վերնոնը իր խոսքի տերն էր։ Հաջորդ առավոտյան նա վարպետ կանչեց և վճարեց, որպեսզի նա Հարրիի ննջասենյակի պատուհանի վրա մետաղյա ճաղեր տեղադրի։ Նա ինքն անձամբ մի անցք բացեց Հարրիի ննջասենյակի դռան վրա՝ հատակին մոտ (նման սողանցք սովորաբար թողնում են ներսուդուրս անելու սիրահար տնային կատուների ու շների համար) և անցքի վրա մի փոքրիկ դռնակ հարմարեցրեց։ Անցքն այնքան փոքր էր, որ հազիվ կարելի էր մի բաժակ ջուր կամ մի ափսե ուտելիք ներս հրել, ինչը և արվում էր օրական երեք անգամ։ Հարրիին դուրս էին թողնում օրը երկու անգամ, առավոտյան և երեկոյան՝ զուգարանից ու լոգարանից օգտվելու համար։ Ամբողջ օրը նա անց էր կացնում միայնակ՝ իր սենյակում կողպված։</p>
<p>*</p>
<p>Երեք օր անցավ, իսկ Դարզլիները խղճի ոչ մի խայթ չէին ցուցաբերում, և Հարրին չէր պատկերացնում, թե ինչպես էր դուրս գալու այդ իրավիճակից։ Նա՝ մահճակալի վրա պառկած, դիտում էր, թե ինչպես է արևը մայր մտնում՝ պատի վրա ուրվագծելով պատուհանի ճաղերի ստվերները և հուսահատ մտորում, թե ինչ է լինելու իր հետ։</p>
<p>Ի՞նչ օգուտ այդ սենյակից հրաշքով դուրս պրծնելուց, եթե նրան, միևնույն է, պիտի հեռացնեին Հոգվարթսից օրինազանց արարքի համար։</p>
<p>Մինչ այդ Բեկտենիների նրբանցքում կյանքը հասավ տաղտկալիության ու անիմաստության գերագույն աստիճանին։ Դարզլիներն արդեն գիտեին, որ կարող են գիշերները հանգիստ քնել, քանզի չէին վախենում, որ մի գեղեցիկ առավոտ կարթնանան բուսակեր չղջիկների տեսքով։ Հարրին կորցրել էր իր միակ զենքը։ Հնարավոր է, որ Դոբին փրկեց Հարրիին Հոգվարթսում նրան սպասվող ինչ-որ շատ սարսափելի վտանգից, բայց եթե իրավիճակն այդպես շարունակվեր, ապա նա շատ շուտով պարզապես սովամահ կլիներ։</p>
<p>Կատվադռնակը դղրդաց, և մորաքույր Պետունիայի ձեռքը հայտնվեց բացվածքի մեջ՝ պահածո-ապուրի թասով։ Հարրին, որի ամբողջ որովայնը ցավում էր քաղցից, անմիջապես ցած թռավ մահճակալից և ճանկեց թասը։ Ապուրը սառն էր, բայց նա մի կումով խմեց թասի պարունակության գրեթե կեսը։ Հետո նա մոտեցավ Հեդվիգի վանդակին և լպրծուն բանջարեղենը լցրեց վանդակի տակից դուրս եկող դատարկ կերակրամանի մեջ։ Հեդվիգը ցցեց ծոծրակի փետուրները, խոր զզվանքով ու վրդովմունքով նեղացած հայացք գցեց Հարրիի վրա ու արհամարհանքով հերթով թարթելով աչքերը, շրջվեց։</p>
<p>— ժամանակ ե՞ս գտել կամակորություն անելու համար… — մռայլ ասաց Հարրին, — ուզես, թե չուզես, սա է մեր ունեցածը։</p>
<p>Նա դատարկ թասը հետ դրեց հատակին, կատվադռնակի մոտ և կրկին մեկնվեց մահճակալին, նույնիսկ ավելի քաղցած զգալով իրեն, քան մինչև ապուրը կուլ տալը։</p>
<p>Ենթադրեք, ինքն ինչ-որ կերպ կենդանի կմնա ևս չորս շաբաթ, ի՞նչ կպատահի, եթե նա Հոգվարթս չներկայանա սեպտեմբերի 1-ին։ Մի՞թե ոչ մեկին չեն ուղարկի, որպեսզի իմանան, թե ինքն ինչու չի ժամանել։ Գուցե Դամբլդորը կկարողանա ստիպել Դարզլիներին, որպեսզի նրանք իրեն թույլ տան դպրոց գնալ։</p>
<p>Սենյակը հետզհետե մթնում էր։</p>
<p>Հոգնած, գռմռացող ստամոքսով, անդադար մտածելով նույն անպատասխան հարցերի մասին, Հարրին ընկղմվեց անհանգիստ քնի մեջ։</p>
<p>Նա երազ տեսավ․ կարծես կենդանաբանական այգում լիներ։ Ինքը վանդակի ներսում էր, և նրա վանդակի վրա մի ցուցանակ էր փակցված՝ «Դեռահաս հրաշագործ» բառերով։ Մարդիկ հռհռում էին, մատով ցույց տալիս իրեն, իսկ ինքը՝ քաղցած, ուժասպառ մեկնվել էր վանդակի հատակին փռված ծղոտի վրա։ Հանկարծ նա ամբոխի մեջ տեսավ Դոբիի դեմքը և կանչեց նրան՝ օգնություն աղերսելով, բայց Դոբին պատասխանեց․ «<b>Հարրի Փոթթերն ապահով է այդտեղ, սըր</b>» ու չքվեց։ Հետո հայտնվեցին Դարզլիները, և Դադլին, Հարրիին ծաղրելով, սկսեց զնգզնգացնել վանդակի ճաղերը։</p>
<p>— Վերջացրո՛ւ, — հազիվ կարողացավ արտասանել Հարրին, մինչ զնգզնգոցն արձագանքում էր նրա ցավից տնքացող գլխի մեջ։</p>
<p>— Հանգիստ թողե՛ք ինձ… Հեռացե՜ք բոլորդ… Թողե՜ք քնեմ…</p>
<p>Նա աչքերը բացեց։ Սենյակը ողողված էր պատուհանի ճաղերից ներս թափանցող լուսնի լույսով… Եվ ինչ-որ մեկը կամացուկ ծիծաղում էր ճաղերի հետևից, ինչ-որ մեկը՝ պեպենոտ դեմքով, կարմրահեր գլխով ու երկարուկ, սուր քթով։</p>
<p>Հարրիի պատուհանի հետևում Ռոն Ուիզլին էր։</p>
<hr />
</body></html>