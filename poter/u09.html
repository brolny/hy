<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 09">
<meta name="Description" content="Գաղտնի սրահը 09">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ իններորդ<br>Պատին գրված նախազգուշացումը</h2>
<p>— Ի՞նչ է պատահել… Ի՞նչ է կատարվում այստեղ…</p>
<p>Արգուս Ֆիլչը, անկասկած, լսել էր Մալֆոյի գոռոցը և մարդկանց աջ ու ձախ հրմշտելով, շտապում էր դեպի սանդղահարթակի կենտրոնը։ Հանկարծ նա տեսավ Միսիզ Նորիսին և, սարսափահար դեմքը ձեռքերով ծածկելով, քարացած կանգնեց տեղում։</p>
<p>— Փիսոո՜ս, փիսոո՜ս… Ի՞նչ է պատահել Միսիզ Նորիսին, — ողբաձայն ծղրտաց Ֆիլչը։</p>
<p>Եվ նրա բլխկան աչքերն ընկան Հարրիի վրա։</p>
<p>— Դո՛ւ, — ճչաց նա, — դո՜ւ… Դո՛ւ ես սպանել կատվիս։ Դո՛ւ ես սպանել նրան։ Ես քեզ կսպանե՜մ։ Ես քեզ…</p>
<p>— Մրգուս…</p>
<p>Դամբլդորն արդեն դեպքի վայր էր հասել մի քանի ուսուցիչների ուղեկցությամբ։ Նա սրընթաց անցավ Հարրիի, Ռոնի ու Հերմիոնայի կողքով և Միսիզ Նորիսին իջեցրեց ջահի օղից։</p>
<p>— Մրգուս, եկե՛ք իմ հետևից, — կարգադրեց նա Ֆիլչին, — դուք նույնպես, պարոն Փո՛թթեր, պարոն Ուի՛զլի, օրիորդ Գրե՛յնջեր։</p>
<p>Լոքհարթը պատրաստակամ առաջ քայլեց․</p>
<p>— Իմ աշխատասենյակն այստեղից ամենամոտն է, Տնօրե՛ն, հենց մեր գլխավերևում է։ Խնդրե՛մ, ազատ զգացեք ձեզ…</p>
<p>— Շնորհակալություն, Գի՛լդերոյ, — ասաց Դամլբդորը։</p>
<p>Ամբոխը լռությամբ երկու կեսի բաժանվեց՝ ճանապարհ տալով նրանց։ Լոքհարթը՝ հուզված ու իր կարևորության զգացումով ոգևորված, շտապեց Դամբլդորի հետևից։ Պրոֆեսոր ՄըքԳոնագալը և պրոֆեսոր Սառկեկը նույնպես հետևեցին նրանց։</p>
<p>Երբ մտան Լոքհարթի մութ աշխատասենյակը, պատերի նկարների մեջ հապշտապ իրարանցում սկսվեց։ Հարրին նկատեց, որ լոքհարթներից մի քանիսը լուսանկարներից դուրս փախան՝ գլուխների վրա մազերը գանգրացնող բազմագույն գլանակներով։ Իրական Լոքհարթը վառեց գրասեղանին դրված մոմերը և հետ կանգնեց։ Դամբլդորը Միսիզ Նորիսին դրեց սեղանի հարթ մակերեսին և սկսեց զննել նրան։ Հարրին, Ռոնը և Հերմիոնան՝ լարված հայացքներ փոխանակելով, նստեցին մոմերի լույսից դուրս, պատի տակ շարված աթոռներին ու սկսեցին դիտել։</p>
<p>Դամբլդորի երկար, կեռ քթի ծայրը գրեթե քսվում էր Միսիզ Նորիսի մորթուն։ Նա շատ մոտիկից զննում էր կատվին իր կիսալուսանձև ապակիներով ակնոցի միջով, և նրա երկար մատները նուրբ ու խնամքով շոշափում էին կատվի բոլոր անդամները։ Պրոֆեսոր ՄըքԳոնագալը աչքերը նեղացնելով նույնպես կռացել էր սեղանի վրա։ Նրանց հետևում, կիսով չափ ստվերի մեջ, գլուխը հետ գցած, ձիգ կանգնած էր Սառկեկը։ Նրա դեմքը շատ տարօրինակ արտահայտություն ուներ, ասես նա մեծ ջանքեր էր գործադրում ժպիտը խեղդելու համար։ Իսկ Լոքհարթն իր տարերքի մեջ էր․ անվերջանալի խորհուրդներով, կարծես, ղեկավարում էր ամբողջ գործընթացը։</p>
<p>— Միանշանակ, կատվի մահվան պատճառը սև մոգական անեծքն է եղել։ Ամենայն հավանականությամբ, դա Տրանսմոգրիֆյան կտտանք է։ Քանի՜ անգամ եմ տեսել դրա ազդեցությունը։ Որքա՜ն ափսոս, որ ես այնտեղ չէի։ Ես գիտեմ ճիշտ հակաանեծքը, որը նույն պահին կիրառելու դեպքում կարելի կլիներ փրկել խեղճ կենդանուն…</p>
<p>Ֆիլչն ասես նվագակցում էր Լոքհարթի ելույթին իր չոր, տանջալից հեկեկոցներով։ Նա մեկնվել էր սեղանի կողքին գտնվող բազկաթոռի մեջ և, անկարող նայել անկենդան Միսիզ Նորիսին, դեմքը ծածկել էր ձեռքերով։ Հարրին՝ չնայած Ֆիլչի հանդեպ իր տածած զզվանքին, չէր կարող չկարեկցել նրան, թեև շատ լավ էր հասկանում, որ այդ պահին ամենախոր կարեկցանքի արժանի անձնավորությունը հենց ինքն էր։ Եթե Դամբլդորը հավատա Ֆիլչին, ապա նրան, ամենայն հավանականությամբ, կհեռացնեն դպրոցից։</p>
<p>Դամբդլդորը շշուկով ինչ-որ տարօրինակ բառեր էր մրթմրթում և թեթև հարվածում Միսիզ Նորիսին իր կախարդական փայտիկով, սակայն ապարդյուն, որովհետև ոչ մի փոփոխություն տեղի չէր ունենում։ Միսիզ Նորիսն այնպիսի տեսք ուներ, ասես քիչ առաջ նրանից խրտվիլակ էին սարքել։</p>
<p>— …ճիշտ այսպիսի բան կատարվեց Ուագադուգույում, — ասաց Լոքհարթը, — …Հիշում եմ, սրան շատ նման տասնյակ հարձակումներ եղան տեղաբնակների վրա։ Ամբողջ պատմությունը նկարագրել եմ իմ ինքնակենսագրության մեջ։ Ես քաղաքի բնակիչների համար մի շարք հզոր հմայիլներ պատրաստեցի, և ամեն ինչ շատ արագ կարգավորվեց…</p>
<p>Լոքհարթի խոսելու ընթացքում լուսանկարների լոքհարթները եռանդուն գլխով էին անում՝ հաստատելով նրա խոսքերը։ Նրանցից մեկը մոռացել էր գլխից հանել մազերի գիշերացանցը։</p>
<p>Վերջապես Դամբլդորը գլուխը բարձրացրեց սեղանից։</p>
<p>— Կատուն կենդանի է, Արգուս, — հանդարտ ասաց նա։</p>
<p>Լոքհարթն անմիջապես դադարեց հաշվել իր կասեցրած սպանությունների թիվը։</p>
<p>— Կենդանի՞ է, — հեկեկոցներից խեղդվելով ասաց ֆիլչը, մատների արանքով նայելով Միսիզ Նորիսին, — բայց ինչու՞ է այդպես… փայտացած…</p>
<p>— Նա քարացած է, — ասաց Դամբլդորը («Ա՜հ, այդպես էլ գիտեի…», ասաց Լոքհարթը) — …բայց առայժմ չեմ կարող ասել, թե ինչն է պատճառը…</p>
<p>— Հարցրե՜ք նրա՜ն… — թուք ցայտելով ծղրտաց Ֆիլչը՝ ուռած ու արցունքներով ողողված դեմքը շրջելով դեպի Հարրին։</p>
<p>— Ոչ մի երկրորդ դասարանցի ի զորու չէ նման բան անել, — համոզված ասաց Դամբլդորը, — նման կախարդանքի համար Սև մագիայի բարձրակարգ իմացություն է պահանջվում։</p>
<p>— Նա՜ է արե՜լ… Նա՜ է արե՜լ, — թուք ցայտելով ոռնաց Ֆիլչը, կնճռոտ բազուկի պես կապտակարմիր երեսով։ — Չտեսա՞ք, թե ինչ էր գրել պատին։ Նա տեսավ… իմ սեղանին… Նա գիտի, որ ես… որ ես… — Ֆիլչի դեմքը սարսափելի ջղաձգվեց, — …նա գիտի, որ ես սքիբ եմ, — ավարտեց նա։</p>
<p>— Ես Միսիզ Նորիսին մատով էլ չեմ կպել, — բարձր ասաց Հարրին՝ տհաճությամբ գիտակցելով, որ բոլորն իրեն են նայում, ներառյալ</p>
<p>պատերին փակցված լուսանկարների բոլոր լոքհարթները, — …և ես</p>
<p>նույնիսկ չգիտեմ էլ, թե ինչ է սքիբը։</p>
<p>— Սուտ է ասո՜ւմ, — ծղրտաց Ֆիլչը, — նա տեսավ Հմայիլների ճեպուսույց դասընթացի իմ ծրարը։</p>
<p>— Եթե թույլ կտաք, Տնօրե՜ն… — ստվերից միջամտեց Սառկեկը, և Հարրիի չարագույժ կանխատեսումներն ուժեղացան։ Նա համոզված էր, որ Սառկեկն իր հասցեին ոչ մի լավ բան չի ասի։</p>
<p>— Ամենայն հավանականությամբ, Փոթթերն ու իր ընկերները պարզապես սխալ պահին, սխալ վայրում են եղել, — ասաց Սառկեկը՝ արհամարհական թույլ ժպիտի մեջ ծռելով շրթունքը, կարծես նա ինքը կասկածում էր իր ասածի ճշմարտացիությանը, — սակայն այստեղ, իրոք, մի շարք շատ կասկածելի հանգամանքներ կան։ Ի վերջո, ի՞նչ գործ ունեին նրանք երկրորդ հարկի միջանցքում։ Ի՞նչու Մեծ դահլիճում բոլորի հետ միասին չէին մասնակցում ընթրիքին։</p>
<p>Հարրին, Ռոնը և Հերմիոնան, միմյանց խոսքը շարունակելով, սկսեցին պատմել Մահօրվա տարեդարձի երեկույթի մասին․</p>
<p>— …Այնտեղ հարյուրավոր ուրվականներ կային, որոնք</p>
<p>կհաստատեն, որ մենք ամբողջ երեկոյի ընթացքում նրանց հետ ենք եղել…</p>
<p>— Բայց ի՞նչու հետո չմիացաք ընթրիքին, — ասաց Սառկեկը, մոմերի լույսի տակ փայլեցնելով իր սև աչքերը։ — Ի՞նչու որոշեցիք աստիճաններով բարձրանալ դեպի վերևի հարկի միջանցքը։</p>
<p>Ռոնն ու Հերմիոնան միաժամանակ նայեցին Հարրիին։</p>
<p>— Որովհետև… որովհետև… — ասաց Հարրին, զգալով, որ սիրտն սկսում է ավելի արագ բաբախել (ինչ-որ բան նրան հուշում էր, որ շատ տարօրինակ կհնչի, եթե նա պատմի, որ ինքը հետևում էր մի անմարմին ձայնի, որն իրենից բացի ուրիշ ոչ ոք չէր լսում), — որովհետև մենք հոգնել էինք և ուզում էինք գնալ քնելու — ասաց նա։</p>
<p>— Առանց ընթրիքի՞, — ասաց Սառկեկը, գունատ դեմքին ծաղկած հաղթական ժպիտով, — չեմ կարծում, թե ուրվականներն իրենց երեկույթներին ողջերի համար պիտանի հյուրասիրություն են տալիս։</p>
<p>— Մենք քաղցած չէինք, — բարձր ասաց Ռոնը, իր ձայնով ծածկելով դատարկ ստամոքսի ուժգին գռմռոցը։</p>
<p>Սառկեկի չարագույժ ժպիտը նույնիսկ ավելի արտահայտիչ դարձավ։</p>
<p>— Ես կարծում եմ, Տնօրե՜ն, Փոթթերն ամբողջ ճշմարտությունը չի ասում, — ասաց նա, — չէր խանգարի զրկել նրան որոշ առավելություններից, մինչև նա պատրաստակամություն չհայտնի պատմելու մեզ ամբողջ ճշմարտությունը։ Անձամբ ես գտնում եմ, որ նրան պետք է ժամանակավորապես հեռացնել Գրիֆինդորի քվիդիչի թիմից, մինչև նա ավելի անկեղծ չլինի։</p>
<p>— Չեմ հասկանում, Սիվե՜րուս, — կտրուկ ասաց պրոֆեսոր ՄըքԳոնագալը, — այդ ինչու՞ պետք է տղային զրկել քվիդիչ խաղալու իրավունքից։ Կատվի գլխին ցախավելով չեն հարվածել։ Եվ ոչ մի ապացույց չկա, ընդհանրապես, որ Փոթթերն ինչ-որ սխալ բան է արել։</p>
<p>Դամբլդորը քննախույզ նայեց Հարրիին։ Նրա առկայծող երկնագույն հայացքից Հարրին այնպիսի զգացում ունեցավ, ասես իրեն ռենտգենյան ճառագայթման ենթարկեցին։</p>
<p>— Անմեղ է, քանի դեռ մեղքը չի ապացուցվել, Սիվե՜րուս, — հանդարտ ու անառարկելիորեն ասաց Դամբլդորը։</p>
<p>Սառկեկի կատաղությունը ակնհայտ էր, իսկ Ֆիլչն այլևս անկարող էր զսպել իրեն․</p>
<p>— Կատվիս քարացրե՜լ են, — գոռաց նա, աչքերն ակնակապիճներից դուրս ցցելով, — ես պահանջո՜ւմ եմ պատժել մեղավորներին։</p>
<p>— Մենք կկարողանանք բուժել ձեր կատվին, Ար՜գուս, — համբերատար ասաց Դամբլդորը։ — Պրոֆեսոր Սածիլը վերջերս մարդախոտի սածիլներ է ձեռք բերել։ Հենց որ դրանք լրիվ հասունանան, ես կկարգադրեմ վերականգնող հմայաթուրմ պատրաստել, որը կկենդանացնի Միսիզ Նորիսին։</p>
<p>— Ես կպատրաստեմ հմայաթուրմը, — մեջ ընկավ Լոքհարթը, — ես երևի հարյուր անգամ եմ պատրաստել նման հմայաթուրմ և նույնիսկ փակ աչքերով կարող եմ Մանդրագորի վերականգնող օշարակ եփել։</p>
<p>— Ներեցե՜ք, — սառցային ձայնով ասաց Սառկեկը, — բայց եթե չեմ սխալվում, այս դպրոցում հմայաթուրմերի վարպետը ես եմ։</p>
<p>Շատ անհարմար լռություն տիրեց։</p>
<p>— Դուք կարող եք գնալ, — Հարրիին, Ռոնին ու Հերմիոնային ասաց Դամբլդորը։</p>
<p>Եռյակը դուրս եկավ սենյակից և գրեթե վազելով սկսեց բարձրանալ աստիճաններով։ Սակայն Լոքհարթի աշխատասենյակից մի հարկ վերև նրանք մի դատարկ լսարան մտան ու իրենց հետևից ծածկեցին դուռը։ Հարրին հոնքերի տակից շեղ նայեց ընկերների մռայլ դեմքերին։</p>
<p>— Կարծում եք ես պետք է պատմե՞ի նրանց իմ լսած ձայնի մասին։</p>
<p>— Ռչ, — ասաց Ռոնը առանց տատանվելու, — ձայներ լսելը, որոնք քեզնից բացի ուրիշ ոչ ոք չի լսում, լավ նշան չէ նույնիսկ հրաշագործական աշխարհում։</p>
<p>Ռոնի ձայնի մեջ ինչ-որ ելևէջ Հարրիին ստիպեց հարցնել նրան․</p>
<p>— Բայց դու ինձ հավատում ես, չէ՞…</p>
<p>— Իհարկե հավատում եմ, — արագ ասաց Ռոնը, — բայց դու էլ պետք է ընդունես, որ դա մի տեսակ տարօրինակ է…</p>
<p>— Ես գիտեմ, որ տարօրինակ է, — ասաց Հարրին, — Ամեն ինչ տարօրինակ է… Ի՞նչ էր նշանակում պատի վրայի գրությունը։ «Սրահը բաց է կրկին…» Դա ի՞նչ է նշանակում…</p>
<p>— Դա նախազգուշացում է — դանդաղ ասաց Ռոնը, — լավ չեմ հիշում, բայց ինչ-որ մեկն ինձ պատմել է Հոգվարթսում եղած գաղտնի սրահի մասին… Կարծեմ Բիլն է պատմել, եթե չեմ սխալվում…</p>
<p>— Եվ, վերջապես, ինչ է նշանակում «սքիբը»…</p>
<p>Ի զարմանս Հարրիի, Ռոնը չարախինդ քրթմնջաց։</p>
<p>— Իրականում, այդքան էլ ծիծաղելի չէ, իհարկե… Բայց քանի որ խոսքը գնում է Ֆիլչի մասին… Սքիբը հրաշագործների ընտանիքում ծնված այն անձն է, որը բոլորովին զուրկ է հրաշագործելու ունակությունից։ Ըստ էության, սքիբը մագլների ընտանիքում ծնված կախարդի կամ վհուկի հակառակն է, բայց սքիբները շատ ավելի հազվադեպ են պատահում։ Իսկ եթե Ֆիլչը փորձում է հրաշագործություն սովորել հմայիլների ճեպուսույց դասընթացի օգնությամբ, ուրեմն հաստատ սքիբ է։ Իմիջիայլոց, դրանով շատ բան է բացատրվում։ Հիմա արդեն պարզ է, թե ինչու է նա այդպես</p>
<p>ատում բոլոր ուսանողներին, — և Ռոնը բավարարված ժպտաց, —</p>
<p>նախանձում է։</p>
<p>Ինչ-որ տեղից ժամացույցի հեռավոր հարվածներ լսվեցին։</p>
<p>— Կեսգիշեր է, — ասաց Հարրին, — Լավ կանենք շտապենք մեր ննջարանները, քանի դեռ Սառկեկը մեզ կրկին չի բռնել մի նոր մեղադրանքով։</p>
<p>*</p>
<p>Մի քանի օր շարունակ ամբողջ դպրոցը խոսում էր միայն Միսիզ Նորիսի վրա կատարված հարձակման մասին։ Ֆիլչը շարունակ թարմացնում էր բոլորի հիշողությունը՝ օր ու գիշեր հերթապահելով դեպքի վայրում, ասես համոզված էր, որ հարձակվողը վերադառնալու էր հանցանքի վայրը։ Հարրին մի քանի անգամ տեսել էր նրան պատի վրայի գրությունը քերելու ապարդյուն ջանքեր թափելիս, որովհետև նույնիսկ «Միսիզ Սքաուերի Բոլոր-տեսակի-հմայական-կեղտ-մաքրող» մածուկը ոչ մի ազդեցություն չէր թողնում գրության վրա, որը շարունակում էր առաջին օրվա պես վառ ու չարագույժ առկայծել։ Հանցանքի վայրում հերթապահության իր դիտակետից Ֆիլչը հեռանում էր միայն որպեսզի արնակալած աչքերով գաղտագողի դարանակալի արձանների հետևում ու միջանցքների շրջադարձների մոտ և ձայնալարերի գերբնական լարումով գոռա անտեղյակ ուսանողների վրա՝ փորձելով նրանց</p>
<p>պատասխանատվության կանչել կամ նույնիսկ պատժել «չափազանց բարձր շնչելու» կամ «երջանիկ տեսք ունենալու» համար։</p>
<p>Ջինին անչափ վհատվել էր Միսիզ Նորիսի հետ պատահած դժբախտության պատճառով։ Ռոնը պատմում էր, որ Ջինին կատուների մեծ սիրահար էր։</p>
<p>— Բայց դու նույնիսկ չէիր էլ ճանաչում Միսիզ Նորիսին, — փորձելով սփոփել Ջինիին, համոզում էր Ռոնը։ — Անկեղծ ասած, առանց նրա մենք մեզ շատ ավելի լավ ենք զգում, — Ջինիի շրթունքն սկսեց դողալ։ — Սրա նման բաներ Հոգվարթսում շատ հազվադեպ են պատահում, — փորձում էր նրան սրտապնդել Ռոնը։ — Մի՛ անհանգստացիր, շատ շուտով կբռնեն էդ ցնդածին, ով էլ արած լինի, ու կվռնդեն դպրոցից։ Բայց հույս ունեմ, որ դպրոցից հեռացվելուց առաջ գոնե կհասցնի Ֆիլչին էլ քարացնել։ Կատակ եմ անում, — շտապեց ավելացնել Ռոնը՝ տեսնելով, թե ինչպես սփրթնեց Ջինին։</p>
<p>Հարձակումը որոշակի ազդեցություն էր թողել նաև Հերմիոնայի վրա։ Նրա համար միանգամայն նորմալ երևույթ էր՝ ազատ ժամանակի մեծ մասն ընթերցանությանը նվիրելը, բայց այդ դեպքից հետո Հերմիոնան կարդալուց բացի գրեթե ուրիշ ոչինչ չէր անում։ Նույնիսկ Հարրին ու Ռոնը չէին կարողանում որևէ պատասխան ստանալ նրանից, երբ փորձում էին հետաքրքրվել, թե նրա մտքին ինչ կար։ Համենայն դեպս, դա նրանց չհաջողվեց մինչև հաջորդ չորեքշաբթի կեսօրից հետո։</p>
<p>Հարրին ավելի երկար էր մնացել Հմայադեղերի լսարանում, որովհետև Սառկեկը նրան պահել էր սեղաններից օղակավոր որդերի մնացորդները քերելու համար։ ճաշն արագ-արագ կուլ տալով, Հարրին գրադարան վազեց Ռոնին ու Հերմիոնային հանդիպելու համար և ճանապարհին տեսավ Ջասթին Ֆինչ-Ֆլեթչլի անունով հաֆըլփաֆցի այն գանգրահեր տղային, որի հետ միասին հերբալոգիայի դասին մանդրագորի սածիլներ էին վերատնկում։ Հարրին արդեն բերանը բացել էր, որպեսզի ողջունի նրան, երբ Ջասթինը՝ Հարրիին տեսնելով, շեշտակի շրջվեց ու արագ հեռացավ հակառակ ուղղությամբ։</p>
<p>Հարրին Ռոնին գտավ գրադարանի խորքում վերջին սեղանի մոտ նստած՝ Հրաշագործության պատմության իր տնային աշխատանքի երկարությունը չափելիս։ Պրոֆեսոր Բինզը հանձնարարել էր երեք ոտնաչափ երկարությամբ շարադրություն գրել «Եվրոպական դյութերի միջնադարյան վեհաժողովի» մասին։</p>
<p>— Ուո՜ւֆ, ախր, սրա վերջը ո՞նց պիտի լինի… Գրո՜ւմ եմ ու գրո՜ւմ, բայց դեռ ութ մատնաչափ գրելիք ունեմ… — կատաղած ասաց Ռոնը՝ ձեռքից բաց թողնելով իր մագաղաթի փաթեթը, որը կծկվեց ու հետ գլորվեց սեղանի վրա, — իսկ Հերմիոնան չորս ոտնաչափ ու յոթ մատնաչափ է գրել, այն էլ իր մանրատառ խիտ ձեռագրով…</p>
<p>— Իսկ որտե՞ղ է նա, — հարցրեց Հարրին՝ բացելով մետրաչափն ու չափելով իր սեփական շարադրության երկարությունը։</p>
<p>— էս կողմերում մի տեղ պիտի լինի, — ասաց Ռոնը՝ գրչափետուրը ցցելով գրապահարանների ուղղությամբ, — ինչ-որ գիրք է փնտրում, ինչպես միշտ։ Աչքիս, ուզում է մինչև Ծննդյան տոներն ամբողջ գրադարանը կարդա-վերջացնի։</p>
<p>Հարրին Ռոնին պատմեց, թե ինչպես՝ իրեն տեսնելով, Ջասթին Ֆինչ– Ֆլեթչլին ճանապարհը փոխեց ու փախավ։</p>
<p>— Չեմ հասկանում ինչից ես հուզվում։ Հենց առաջին խոսքից էդ տղան ինձ վրա ապուշի տպավորություն թողեց, — մրթմրթաց Ռոնը՝ շարունակելով գրել հետզհետե ավելի մեծացող ձեռագրով, — <b>«Լոքհարթն ուրիշ է, չէ՞…»</b>, — նմանակելով Ջասթինին, Ռոնը կրկնեց հերբալոգիայի դասին նրա ասածը, — մարդ էլ էդքան հիմար լինի՞…</p>
<p>Հերմիոնան հայտնվեց գրապահարանների հետևից։ Նա ջղային տեսք ուներ, բայց, կարծես, վերջապես պատրաստ էր խոսել տղաների հետ։</p>
<p>— «Հոգվարթսի տարեգրության» բոլոր օրինակները վերցրել են գրադարանից, — հայտնեց նա՝ նստելով Հարրիի ու Ռոնի կողքին, — և ամենաշուտ ազատվող օրինակի համար պետք է երկու շաբաթ սպասել։ Երնեկ, իմ օրինակը տանը թողած չլինեի, բայց ուղղակի չէր տեղավորվում ճամպրուկիս մեջ Լոքհարթի բոլոր գրքերի պատճառով։</p>
<p>— Իսկ ինչի՞դ է պետք «Հոգվարթսի տարեգրությունը»։</p>
<p>— ճիշտ նույն բանի համար, ինչ՝ ուրիշներին, — ասաց Հերմիոնան, — որպեսզի կարդամ Գաղտնի սրահի առասպելի մասին։</p>
<p>— Ի՞նչի մասին… — արագ հարցրեց Հարրին։</p>
<p>— Ամբողջ խնդիրն էլ հենց դա է, որ չեմ կարողանում հիշել, — խոժոռված ասաց Հերմիոնան, շրթունքը կծելով, — և ուրիշ ոչ մի տեղ չեմ գտնում այդ պատմությունը…</p>
<p>— Հերմիո՜նա, թույլ տուր կարդամ շարադրությունդ, — հուսահատ աղերսեց Ռոնը, նայելով իր ժամացույցին։</p>
<p>— Ո՜չ, — հանկարծ խստանալով ասաց Հերմիոնան, — տաս օր ժամանակ ունեիր քոնը գրելու համար։</p>
<p>— Ինձ ընդամենը ևս երկու մատնաչափ է պետք… Տո՜ւր կարդամ, ի՞նչ կլինի…</p>
<p>Զանգը հնչեց։ Հրաշագործության պատմության դասին գնալու ամբողջ ճանապարհին Ռոնն ու Հերմիոնան անհաշտ վիճում էին։</p>
<p>Հրաշագործության պատմությունը նրանց դասացուցակում ամենաձանձրալի առարկան էր։ Հրաշագործության պատմություն դասավանդող պրոֆեսոր Բինզը նրանց միակ ուրվական դասախոսն էր, և նրա դասերին երբևէ պատահած ամենաարտակարգ իրադարձությունը եղել էր գրատախտակի միջով պրոֆեսորի դասարան մտնելը։ Զառամյալ ու տարիքից, ասես, փոքրացած ու չորացած ուսուցիչը, շատերի ասելով, նույնիսկ չէր էլ նկատել, որ մեռել էր։ Մի երեկո քնել-մնացել էր ուսուցչանոցի բազկաթոռի մեջ և հաջորդ առավոտյան արթնացել ու դասի էր գնացել՝ իր մեռած մարմինը թողնելով ուսուցչանոցի բուխարու առջև, բազկաթոռի մեջ նստած։ Այդ օրվանից ի վեր, որն այնքան վաղուց էր եղել, որ ոչ ոք չէր էլ հիշում թե երբ, նրա առօրյան մի մազաչափ իսկ չէր փոխվել։</p>
<p>Այդ օրվա դասն ընթանում էր սովորական կիսանինջ անդորրի մեջ։ Պրոֆեսոր Բինզը բացեց իր գրառումները և սկսեց դասախոսությունը՝ հին փոշեկուլի նման գվվացող, միալար ձայնով։ Մի քանի րոպեից ամբողջ դասարանն ընկղմվեց սովորական համատարած ընդարմացած վիճակի մեջ՝ մերթընդմերթ ուշքի գալով որևէ անուն կամ տարեթիվ գրառելու համար։ Նա արդեն մոտ կես ժամ միապաղաղ խոսում էր 1289թ․ Դյութերի միջազգային կոնվենցիայի մասին, երբ մի աննախադեպ բան տեղի ունեցավ լսարանում։ Հերմիոնան ձեռք բարձրացրեց։</p>
<p>Պրոֆեսոր Բինզը ստիպված ընդհատեց միապաղաղ</p>
<p>դասախոսությունը, հայացքը բարձրացրեց իր գրառումներից և շատ զարմացած տեսք ընդունեց։</p>
<p>— Օրիո՜րդ… ըըը՜մ…</p>
<p>— Գրե՜յնջեր, պրոֆե՜սոր… Ես ուզում էի խնդրել, որ մեզ պատմեք Հոգվարթսի Գաղտնի սրահի մասին, — դասարանի կիսանինջ անդորրի մեջ հստակ լսվեց Հերմիոնայի զրնգուն ձայնը։</p>
<p>Դին Թոմասը, որը բերանը բաց, կիսախուփ աչքերով շշմած հայացքը հառել էր պատուհանից դուրս, ցնցումով դուրս եկավ իր ընդարմացած վիճակից, Լեվենդեր Բրաունը գլուխը բարձրացրեց բազուկներից, իսկ Նեվիլ Լոնգբոթոմի արմունկը ցած սայթաքեց սեղանից։</p>
<p>Պրոֆեսոր Բինզն աչքերը թարթեց։</p>
<p>— Իմ առարկան Հրաշագործության պատմությունն է, — ասաց նա իր չոր, խզխզան ձայնով։ — Ես գործ ունեմ միայն փաստերի հետ, օրիորդ Գրեյնջեր, ոչ առասպելների ու լեգենդների։ — Նա կավիճի խզզոցի նման բարալիկ ձայնով կոկորդը մաքրեց ու շարունակեց, — այդ տարվա սեպտեմբեր ամսին Սարդինյան դյութերի ենթահանձնաժողովը…</p>
<p>Սակայն նա ստիպված էր նորից ընդհատել իր խոսքը․ Հերմիոնայի ձեռքը կրկին ճոճվում էր օդի մեջ։</p>
<p>— Օրիորդ Գրա՞նտ…</p>
<p>— Ներեցեք, սը՛ր, բայց մի՞թե լեգենդները միշտ որևէ փաստացի հիմք չեն ունենում իրենց ակունքներում։</p>
<p>Պրոֆեսոր Բինզն աննկարագրելի զարմանքով նայեց Հերմիոնային։ Հարրին համոզված էր, որ ոչ մի ուսանող նրան դեռ երբեք, ողջ թե հանգուցյալ, չէր ընդհատել դասախոսության ժամանակ։</p>
<p>— Հը՜մ, — դանդաղ ասաց պրոֆեսոր Բինզը, — այո, թերևս, կարելի է վիճել նման հայեցակետի շուրջ։ — Նա անթարթ նայեց Հերմիոնային, կարծես դեռ երբեք կյանքում որևէ ուսանողի կարգին չէր տեսել։ — Այդուհանդերձ, այն առասպելը, որը դուք հիշատակեցիք, իրականում այնպիսի ակնհայտ, նույնիսկ ծիծաղաշարժ հեքիաթ է, որ…</p>
<p>Բայց ամբողջ դասարանը, ասես, կախվել էր պրոֆեսոր Բինզի շրթունքներից։ Նա մտազբաղ նայեց ուսանողների հետաքրքրությունից շառագունած դեմքերին ու իրեն ուղղված աչալուրջ հայացքներին։ Ակնհայտ էր, որ նա անչափ շոյված էր ու փոքր-ինչ տարակուսած՝ իր առարկայի նկատմամբ նման արտակարգ հետաքրքրության դրսևորման փաստով։</p>
<p>— Շատ լավ… — դանդաղ ասաց նա, — Գաղտնի սրահը, ասում եք… Բոլորդ գիտեք, անշուշտ, որ Հոգվարթսը հիմնադրվել է ավելի քան հազար տարի առաջ, այն ժամանակաշրջանի չորս մեծագույն, հանճարեղ դյութերի ու վհուկների կողմից։ Հիմնադրման ճիշտ տարեթիվը հայտնի չէ։ Դպրոցական չորս միաբանությունները կոչվել են իրենց հիմնադիրների անուններով՝ Գոդրիկ Գրիֆինդոր, Հելգա Հաֆըլփաֆ, Ռովենա Ռեյվենքլո և Սալազար Սլիզերին։ Նրանք միասին կառուցեցին այս ամրոցը, հետաքրքրասեր մագլների աչքերից հեռու, որովհետև այն դարերում սովորական մարդիկ վախենում էին հրաշագործությունից, իսկ կախարդներն ու վհուկները դաժան հալածանքների էին ենթարկվում։</p>
<p>Նա մի պահ դադար տվեց, պղտոր հայացքով ընդգրկեց բոլորին ու շարունակեց․</p>
<p>— Մի քանի տարի հիմնադիրները համերաշխ աշխատեցին։ Նրանք հրաշագործական տաղանդով օժտված երեխաներ էին փնտրում և բերում ամրոց՝ կրթություն տալու համար։ Բայց հետո որոշ</p>
<p>անհամաձայնություններ ծագեցին նրանց մոտ և Սլիզերինի ու մյուս երեքի միջև հակասությունների խոր պատնեշ առաջացավ։ Սլիզերինը կողմնակից էր Հոգվարթս ընդունվող ուսանողների նկատմամբ ավելի բծախնդիր ընտրության։ Նա համոզված էր, որ հրաշագործական կրթությունը և հմայագիտության գաղտնիքները պետք է տալ միայն հրաշագործական ընտանիքներից սերված երեխաներին։ Նա դեմ էր մագլական ընտանիքներից սերված ուսանողների ընդունելությանը և անվստահելի էր համարում նրանց։ Որոշ ժամանակ անց շատ լուրջ վիճաբանություն ծագեց Սլիզերինի և Գրիֆինդորի միջև, և Սլիզերինը հեռացավ դպրոցից, — պրոֆեսոր Բինզը կրկին դադար տվեց, և շրթունքներն այնպես հավաքեց, որ այդ պահին նրա դեմքն անչափ նմանվեց զառամյալ կրիայի մռութի։</p>
<p>— Վստահելի պատմական աղբյուրները մեզ ընդամենը այսքանն են հաղորդում, — ասաց նա, — բայց իրական փաստերը խեղաթյուրվել են Գաղտնի սրահի մասին հեքիաթային առասպելով։ Առասպելն ասում է, որ Սալազար Սլիզերինը ամրոցի ներսում մի սրահ էր կառուցել, որի մասին մյուս երեք հիմնադիրները ոչինչ չգիտեին։ Համաձայն այդ առասպելի Սալազար Սլիզերինը զմռսել էր սրահի մուտքը, որպեսզի ոչ ոք չկարողանա մտնել այնտեղ, այնքան ժամանակ, մինչև ամրոցում չհայտնվի Սալազար Սլիզերինի ճշմարիտ ժառանգորդը։ Միայն նա կկարողանա բացել Գաղտնի սրահի դռները, դուրս թողնել այնտեղ փակված սարսափը և մաքրել դպրոցը բոլոր նրանցից, ովքեր, ըստ Սլիզերինի, արժանի չեն ուսումնասիրել հրաշագործության արվեստը։</p>
<p>Երբ նա ավարտեց իր պատմությունը, դասարանում լռություն տիրեց, սակայն դա պրոֆեսոր Բինզի լսարանում սովորաբար տիրող շշմած ու ընդարմացած լռությունը չէր։ Որոշակի լարվածություն կար օդի մեջ, որովհետև բոլորը ուշի՜ուշով հետևում էին նրան՝ հուսալով, որ նա կշարունակի իր պատմությունը։ Պրոֆեսոր Բինզը փոքր՜ինչ շփոթված տեսք ընդունեց։</p>
<p>— Ամբողջ պատմությունը բացարձակ հիմարություն է, անշուշտ, — ասաց նա, — բնականաբար, դպրոցը բազմիցս հետախուզվել է Գաղտնի սրահի գոյությունը բացահայտելու նպատակով, ընդ որում, նման հետաքննություն իրականացվել է բազմաթիվ ուսյալ և տաղանդավոր կախարդների ու վհուկների մասնակցությամբ։ Այդպիսի սրահ գոյություն չունի։ Դա մի հեքիաթ է դյուրահավատներին վախեցնելու համար։</p>
<p>Հերմիոնայի ձեռքը կրկին օդ բարձրացավ։</p>
<p>— Սը՜ր, իսկ ի՞նչ նկատի ունեիք, երբ ասացիք «սրահի մեջ փակված սարսափը»…</p>
<p>— Համաձայն առասպելի դա մի հեքիաթային հրեշ է, որին կարող է հնազանդեցնել միայն Սլիզերինի ճշմարիտ ժառանգորդը, — ասաց պրոֆեսոր Բինզը իր չոր խզխզան ձայնով։</p>
<p>Դասարանը նյարդայնացած հայացքներ փոխանակեց։</p>
<p>— Ասացի ձեզ, որ նման բան գոյություն չունի, — շարունակեց պրոֆեսոր Բինզը՝ թերթելով իր գրառումները, — ո՜չ գաղտնի սրահ կա, ո՜չ էլ, բնականաբար, որևէ հրեշ։</p>
<p>— Բայց, սը՜ր, — ասաց Շեյմոս Ֆինիգանը, — եթե սրահը կարող է բացել միայն Սլիզերինի ճշմարիտ ժառանգորդը, ուրեմն էլ ուրիշ ոչ ոք չի կարող գտնել այն, այդպես չէ՞։</p>
<p>— Հիմարությո՜ւն, Օ՜Ֆլա՜յերթի, — ասաց Բինզը, նյարդայնացած ձայնով, — եթե Հոգվարթսի բազմաթիվ տնօրեններից և տնօրինուհիներից ոչ մեկին չի հաջողվել նման բան գտնել…</p>
<p>— Բայց, պրոֆե՜սոր, — մեջ ընկավ Փարվաթի Փաթիլը, — գուցե այդ սրահը բացելու համար պետք է սև մագիա օգտագործել…</p>
<p>— Եթե որևէ դյութ կամ դյութանույշ սև մագիա չի կիրառում, դա բնավ չի նշանակում, որ նա չի կարող նման բան անել, օրիորդ Փե՜նիֆեդեր, — կրկին, իր վաղեմի դասարաններից մտապահած, ուրիշ ուսանողի անուն տալով, կտրուկ պատասխանեց պրոֆեսոր Բինզը, — կրկնում եմ, եթե Դամբլդորի նման հզոր դյութը…</p>
<p>— Բայց միգուցե դրա համար պետք է Սլիզերինի հետ ազգակցական կապ ունենալ, և գուցե դա է պատճառը, որ Դամբլդորը չի կարողացել… — սկսեց Դին Թոմասը, բայց պրոֆեսոր Բինզն այլևս չդիմացավ։</p>
<p>— Վերջ, — կտրուկ ասաց նա, — դա առասպել է, նման բան գոյություն չունի։ Նույնիսկ մի տառ փաստարկ էլ չկա հօգուտ այն ենթադրության, որ Սալազար Սլիզերինը թեկուզ իր ցախավելի համար մի գաղտնի խորդանոց է կառուցել ամրոցում։ Ես ափսոսում եմ, որ պատմեցի ձեզ այդ հիմար առասպելը։ Ձեր թույլտվությամբ վերադառնանք ճշմարիտ պատմությանը և հիմնավոր, արժանահավատ, ապացուցելի փաստերին։</p>
<p>Եվ հինգ րոպեից դասարանը կրկին սուզվեց սովորական անտարբեր, կիսանինջ անդորրի մեջ։</p>
<p>*</p>
<p>— Ես միշտ էլ գիտեի, որ Սալազար Սլիզերինը մտագար, ցնդած ծերուկ է եղել, — ասաց Ռոնը Հարրիին ու Հերմիոնային, մինչ նրանք մարդաշատ միջանցքներով բարձրանում էին Գրիֆինդորի աշտարակը՝ ընթրիքից առաջ պայուսակները թողնելու համար, — բայց ես չգիտեի, որ այս ամբողջ աղմուկ-աղաղակը «զտարյունության» շուրջը հենց նրանից է սկսվել։ Ես նրա միաբանություն չէի մտնի նույնիսկ, եթե ինձ վճարեին դրա համար։ Ազնիվ խոսք, եթե Տեսակավորող գլխարկն անգամ փորձեր ինձ Սլիզերին ուղարկել, ես նույն վայրկյանին գնացք կնստեի ու հետ կգնայի տուն…</p>
<p>Հերմիոնան ջերմեռանդորեն գլխով արեց Ռոնին, բայց Հարրին ոչինչ չասաց։ Նրա ստամոքսը շատ տհաճ զգացումով տակնուվրա եղավ այդ պահին։</p>
<p>Հարրին Ռոնին ու Հերմիոնային դեռ երբեք չէր պատմել, որ Տեսակավորող գլխարկը քիչ էր մնում իրեն Սլիզերին ուղարկեր։ Նա շատ լավ էր հիշում, ասես երեկ էր, երբ մեկ տարի առաջ նա գլխարկը դրեց գլխին, և մի փափուկ, ցածր ձայն խոսեց նրա ականջի մեջ․</p>
<p><b>«Դու կարող ես մեծ հրաշագործ դառնալ ՚ Սլիզերին գնալով։ Հաջողությունն ու մեծությունը սպասում են քեզ Սլիզերինի ճանապարհին, գիտե՞ս… Ամեն ինչ տեսնում եմ այստեղ, գլխիդ մեջ, և Սլիզերինը կօգնի քեզ մեծ հրաշագործ դառնալ, ոչ մի կասկած չունեմ դրանում»</b>…</p>
<p>Բայց Հարրին արդեն լսել էր Սլիզերին տան մութ հեղինակության մասին, որ այդ միաբանության ուսանողները չար կախարդներ ու վհուկներ դառնալու սովորություն ունեն, և Հարրին հուսահատորեն մտածել էր․</p>
<p><b>«Ոչ Սլիզերին, միայն ոչ Սլիզերին, խնդրո՜ւմ եմ», և Տեսակավորող գլխարկը նրան պատասխանել էր</b>․</p>
<p><b>«Հը՞, համաձայն չե՞ս… Դեհ, ի՞նչ արած, եթե համոզված ես, ուրեմն թող լինի ԳՐԻՖԻՆԴՈՐ…»</b>։</p>
<p>Մինչ նրանք միջանցքում լռվել էին տարբեր ուղղություններով շարժվող ուսանողական խմբերի միջև, Քոլին Քրիվին անցավ նրանց կողքով․</p>
<p>— Ողջո՜ւյն, Հարրի՜…</p>
<p>— Ողջույն, Քոլի՜ն, — ինքնաբերաբար պատասխանեց Հարրին։</p>
<p>— Հարրի՜… Հարրի՜… Իմ դասարանից մի տղա ասում է, որ դու…</p>
<p>Բայց Քոլինն այնքան փոքրիկ էր, որ ուսանողների մակընթացությունը նրան քշեց տարավ դեպի Մեծ դահլիճ, և նրանք լսեցին միայն Քոլինի վերջին բառը․</p>
<p>— Կտեսնվե՜նք… — հասցրեց բղավել նա։</p>
<p>— Ի՞նչ է ասում նրա դասարանցին քո մասին… — բարձրաձայն մտորեց Հերմիոնան։</p>
<p>— Հաստատ, որ ես Սլիզերինի ժառանգն եմ, — ասաց Հարրին մեկ անգամ ևս ստամոքսի տակնուվրա զգացումով և հանկարծ հիշեց, թե ինչպես ճաշի ժամին Ջասթին Ֆինչ-Ֆլեթչլին իրեն տեսնելով փախավ։</p>
<p>— Ինչի՜ ասես, որ չեն հավատա մարդիկ — զզվանքով ասաց Ռոնը։</p>
<p>Ամբոխը պակասեց, և համեմատաբար հեշտությամբ նրանք անցան հաջորդ աստիճանաշարը։</p>
<p>— Դու իսկապես կարծում ես, որ Գաղտնի սրահ կա՞, — Հերմիոնային հարցրեց Ռոնը։</p>
<p>— Չգիտեմ, — ասաց նա խոժոռվելով, — Դամբլդորը չկարողացավ բուժել Միսիզ Նորիսին, և դա ինձ ստիպում է մտածել, որ ով էլ կատվի վրա հարձակված լիներ, հնարավոր է, որ… հըմ… մարդկային ծագում չուներ։</p>
<p>Մինչ նա խոսում էր, նրանք անցան հաջորդ շրջադարձն ու հայտնվեցին հենց այն միջանցքի ծայրում, որտեղ կատարվել էր չարաբաստիկ միջադեպը։ Նրանք կանգնեցին ու նայեցին դեպի միջանցքի խորքը։ Տեսարանը ճիշտ այնպիսին էր, ինչպես այն գիշեր, բացառությամբ ջահի դատարկ օղի, որից այն գիշեր կախված էր քարացած կատուն։ Մի աթոռ էր դրված պատի տակ, որի վրա դեռ երևում էին «Գաղտնի սրահը բաց է կրկին» բառերը։</p>
<p>— Ահա՛, թե որտեղ է Ֆիլչը հերթապահում, — մրթմրթաց Ռոնը։</p>
<p>Նրանք նայեցին միմյանց։ Միջանցքը դատարկ էր։</p>
<p>— Ի՞նչ կլինի, եթե տեղանքը մի փոքր ուսումնասիրենք, — ասաց Հարրին և, պայուսակը պատի տակ գցելով, չորեքթաթ դիրք ընդունեց, ասես հետքեր որոնելու համար։</p>
<p>— Այրվածի հետքեր կան, այստեղ և այնտեղ, — ասաց նա։</p>
<p>— Այստեղ եկե՛ք, իրոք, շատ հետաքրքիր տեսարան է, — ասաց Հերմիոնան։</p>
<p>Հարրին ոտքի կանգնեց ու մոտեցավ Հերմիոնային, որը կանգնած էր գրությունը կրող պատի վրա գտնվող պատուհանի մոտ և մատով ցույց էր տալիս շրջանակի վերին անկյունը, որտեղ մոտավորապես երկու տասնյակ սարդեր՝ իրար գլխի հավաքված, պայքարում էին ապակու ճաքով դուրս պրծնելու համար։ Պատուհանի փոսի մեջ վերին անկյունին կպած իջնում էր պարանի պես հաստ, պսպղուն, սպիտակ մի սարդոստայն։ Բոլոր սարդերը, հաստատ, հենց այդ սարդոստայնով էին վեր բարձրացել դեպի ապակու վերին անկյունում երևացող ճաքը։</p>
<p>— Երբևէ տեսե՞լ ես, որ սարդերն իրենց այսպես ծիծաղելի պահեն, — մտազբաղ հարցրեց Հերմիոնան։</p>
<p>— Ոչ, — ասաց Հարրին, — իսկ դու՞, Ռոն… Ռո՞ն…</p>
<p>Նա ուսի վրայով հետ նայեց։ Ռոնը բավականին հեռու էր կանգնած նրանցից և, կարծես, պայքարում էր անմիջապես վազքով ծլկելու հզոր ցանկության հետ։</p>
<p>— Քեզ ի՞նչ պատահեց, — հարցրեց Հարրին։</p>
<p>— Ես… չեմ… սիրում… սարդերին… — լարված ասաց Ռոնը։</p>
<p>— Այ, քեզ նորությո՜ւն… — ասաց Հերմիոնան, զարմանքով նայելով Ռոնին, — բայց քանի՜ անգամ ես սարդ օգտագործել Հմայադեղերի դասին հմայաթուրմեր պատրաստելու համար…</p>
<p>— Ես միայն կենդանի սարդերին… տանել չեմ կարող… — ասաց Ռոնը, ջանալով աչքերը չբարձրացնել պատուհանի շրջանակի կողմը, — …Ուղղակի զզվում եմ նրանց շարժումներից…</p>
<p>Հերմիոնան քրքջաց։</p>
<p>— Ոչ մի ծիծաղելի բան չկա, — բարկացած ասաց Ռոնը։ — Եթե ուզում ես իմանալ, երբ ես երեք տարեկան էի, Ֆրեդը իմ խաղալիք արջուկը մեծ կեղտոտ սարդի վերածեց, որովհետև ես պատահաբար ջարդել էի նրա խաղալիք ցախավելը։ Դու էլ առանձնապես չէիր սիրի դրանց, եթե փոքր ժամանակ գրկիդ մեջ խաղալիք արջուկդ հանկարծ հսկայական փրչոտ սարդի վերածվեր, զզվելի երկար ոտքերով ու…</p>
<p>Հերմիոնան, ակնհայտորեն փորձելով զսպել ծիծաղը, ցնցվելով լռեց։ Իսկ Հարրին՝ ցանկանալով փոխել խոսակցության թեման, ասաց․</p>
<p>— Հիշու՞մ եք հատակին ջրի լճակներ կային… Որտեղի՞ց էր գալիս այդ ջուրը… Կարծես, ինչ-որ մեկն արդեն չորացրել է լճակները…</p>
<p>— Այ, այստեղ էր ջուրը տարածված, — ասաց Ռոնը և, ինքն իրեն հավաքելով ու մի քանի քայլ առաջ գնալով Ֆիլչի աթոռի կողքով՝ մատնացույց արեց հատակը, — ջուրը այս դռան տակից էր հոսել։</p>
<p>Նա ձեռքը մեկնեց դռան բրոնզյա բռնակին, բայց հանկարծ հետ քաշեց, ասես այն շիկացած լիներ։</p>
<p>— Ի՞նչ պատահեց, — ասաց Հարրին։</p>
<p>— Չի կարելի այնտեղ մտնել, — մռայլ ասաց Ռոնը, — դա աղջիկների զուգարան է։</p>
<p>— Օ՜հ, Ռո՛ն, հիմա այնտեղ ոչ ոք չի լինի, — ասաց Հերմիոնան՝ շրջվելով և մոտենալով նրան, — դա Լալկան Մարթայի զուգարանն է։ Եկեք ներս մտնենք։</p>
<p>Եվ անտեսելով դռան վրա փակցված «ՉԻ ԱՇԽԱՏՈՒՄ» ցուցանակը, նա դուռը բացեց ու ներս մտավ։</p>
<p>Դա Հարրիի երբևէ տեսած ամենամռայլ ու բարձիթողի տեսքով զուգարանն էր։ Պատին փակցված, սև բծերով ծածկված ու ճաքած, հսկայական հայելու տակ շարված էին քերծոտված քարե լվացարանները։ Հատակը թաց էր և արտացոլում էր մի քանի ծռված մոմերի մռայլ լույսը, որոնց արդեն մարող մնացորդները թշթշում էին պատերին ամրացված մոմակալների մեջ։ Դեպի խցիկները տանող դռների ներկը տեղ-տեղ թափված էր, իսկ խցիկների դռներից մեկը թեք կախված էր ծռված ծխնիներից։</p>
<p>Հերմիոնան մատը դրեց շրթունքներին և գնաց դեպի վերջին խցիկը։ Հասնելով խցիկի բացվածքին նա ասաց․</p>
<p>— Ողջույն, Մարթա, ինչպե՞ս ես։</p>
<p>Հարրին ու Ռոնը մոտեցան և ներս նայեցին։ Լալկան Մարթան ճախրում էր խցիկում, ջրի տակառիկի գլխին, և զբաղված էր կզակի վրա մի պզուկ ուսումնասիրելով։</p>
<p>— Սա աղջիկների զուգարան է, — ասաց նա կասկածամտորեն նայելով Հարրիին ու Ռոնին, — նրանք աղջիկներ չեն։</p>
<p>— ճիշտ ես, աղջիկներ չեն, — համաձայնեց Հերմիոնան։ — Ես պարզապես ուզում էի նրանց ցույց տալ, թե… ըըմ… ինչքա՜ն լավ է այստեղ,</p>
<p>— և Հերմիոնան ձեռքով ցույց տվեց հին մռայլ հայելին ու թաց հատակը։</p>
<p>— Հարցրո՛ւ, ոչինչ չի՞ տեսել, — բերանը բաց ու խուփ անելով, անձայն ասաց Հարրին Հերմիոնային։</p>
<p>— Ի՞նչ ես այդտեղ փսփսում, — Հարրիի վրա հարձակվեց Մարթան։</p>
<p>— Ոչինչ, — արագ ասաց Հարրին, — մենք ուղղակի ուզում էինք մի բան հարցնել քեզ…</p>
<p>— Երնե՜կ մարդիկ դադարեն իմ հետևից խոսել, — արցունքներից խեղդված ձայնով ասաց Մարթան, — եթե ես ողջ չեմ, դա դեռ չի նշանակում, որ այլևս զգացմունքներ էլ չունեմ…</p>
<p>— Մա՛րթա, ոչ ոք չի ցանկանում նեղացնել քեզ, Հարրին ուզում էր…</p>
<p>— Ոչ ոք չի ցանկանում նեղացնել ի՞նձ… Դա լավ նորություն է, իրոք,</p>
<p>— ողբաց Մարթան, — …Ամբողջ կյանքս ողորմելի տառապանք էր այս ամրոցում, և նույնիսկ մեռնելուց հետո ինձ հանգիստ չեն թողնում…</p>
<p>— Մենք ուզում էինք հարցնել, արդյոք որևէ տարօրինակ բան չե՞ս տեսել վերջերս, — արագ ասաց Հերմիոնան, — որովհետև Բոլոր սրբերի օրը, հենց քո դռան մոտ, մի կատու էր քարացվել։</p>
<p>— Այն գիշեր մոտակայքում ոչ մեկին չե՞ս տեսել, — ասաց Հարրին։</p>
<p>— Ես ուշադրություն չեմ դարձրել, — դրամատիկ տոնով ասաց Մարթան, — Փիվզն ինձ այնպես վիրավորեց, որ ես եկա այստեղ ու փորձեցի ինքնասպանություն գործել… Հետո, անշուշտ, հիշեցի, որ ես… որ ես արդեն…</p>
<p>— Արդեն մահացել ես, — մտերմաբար հուշեց Ռոնը։</p>
<p>Մարթան մի ողբերգական հառաչ արձակեց, վեր բարձրացավ օդի մեջ, գլխիվայր շրջվեց ու սուզվեց զուգարանի անցքը, ջրի ցայտեր սփռելով իր շուրջը։ Նրա խուլ հեկեկոցների ուղղությունից կարելի էր ենթադրել, որ նա տեղավորվեց ինչ-որ տեղ ծնկաձև խողովակի ծալքերում։</p>
<p>Հարրին ու Ռոնը բերանները բաց, անշարժ կանգնած էին, բայց Հերմիոնան ձանձրացած՝ ուսերը թոթվեց ու ասաց․</p>
<p>— Կարելի է ասել, որ Մարթան այսօր գրեթե լավ տրամադրություն ուներ ուրիշ օրերի համեմատ։ Գնացի՜նք այստեղից։</p>
<p>Հազիվ էր Հարրին դուռը ծածկել՝ խլացնելով Մարթայի հեկեկոցների բլթբլթլոցը, երբ մի բարձր ձայն այնպես ուժգին հնչեց նրանց գլխավերևում, որ երեքն էլ ինքնաբերաբար ցնցվեցին։</p>
<p>— ՌՈ՜Ն…</p>
<p>Փերսի Ուիզլին զայրույթից ու վրդովմունքից կարկամած կանգնած էր աստիճանների գլխին՝ իր սպառնալից ցոլցլող Ավագի կրծքանշանով և սարսափի արտահայտությունից այլայլված դեմքով։</p>
<p>— Դա աղջիկների զուգարան է… — արտաշնչեց նա։ — Ի՞նչ էիք անում այնտեղ…</p>
<p>— Հե՜չ, ուղղակի նայում էինք — ուսերը թոթվելով ասաց Ռոնը։ — Հետքեր էինք փնտրում… Գիտես…</p>
<p>Փերսին սկսեց կանգնած տեղում ուռչել՝ անչափ նմանվելով տիկին Ուիզլիիին։</p>
<p>— Անմիջապես… հեռացեք… այստեղից… — ասաց նա՝ քայլելով նրանց ուղղությամբ և ձեռքերը թափահարելով սկսեց դուրս քշել նրանց միջանցքից, — Հավատս չի գալիս… Մի՞թե չեք հասկանում, թե ինչի նման է ձեր այստեղ լինելը… Վերադառնա՜լ այստեղ․ երբ ամբողջ դպրոցը ընթրիքի է…</p>
<p>— Իսկ այդ ինչու մենք չպետք է այստեղ լինեինք, — տաքացած ասաց Ռոնը՝ կանգ առնելով ու աչքերը համառորեն փայլեցնելով Փերսիի վրա։ — Մենք մատով էլ չենք կպել այդ կատվին։</p>
<p>— Ես էլ եմ նույն բանն ասել Ջինիին, — ասաց Փերսին կատաղած, — բայց նա շարունակում է մտածել, որ քեզ հեռացնելու են դպրոցից։ Ես նրան դեռ երբեք այդքան վհատված չեմ տեսել… Օր ու գիշեր լաց է լինում։ Գոնե նրա մասին մտածիր։ Բոլոր առաջին դասարանցիները սարսափահար են եղել այդ միջադեպից։</p>
<p>— Դու բոլորովին էլ Ջինիի մասին չես մտածում, — ասաց Ռոնը, որի ականջները հետզհետե ավելի ու ավելի էին կարմրում, — դու անհանգստանում ես, որ ես հանկարծ չխառնեմ դպրոցի Առաջին աշակերտ դառնալու քո ծրագրերը։</p>
<p>— Հինգ միավոր Գրիֆինդորից… — կատաղած ասաց Փերսին,</p>
<p>մատը դնելով իր Ավագի կրծքանշանի վրա, — և հուսով եմ, դու դրանից հետևություններ կանես։ Այլևս ոչ մի հետաքննչական գործողություն ձեր եռյակի կողմից, հակառակ դեպքում կգրեմ մայրիկին։</p>
<p>Եվ նա շրջվեց ու հաստատուն քայլերով հեռացավ՝ Ռոնի ականջների պես կարմիր ծոծրակով։</p>
<p>*</p>
<p>Այդ երեկո ընդհանուր սենյակում Հարրին, Ռոնն ու Հերմիոնան Փերսիից հնարավորինս հեռու տեղավորվեցին բազկաթոռների մեջ։ Ռոնը ոչ միայն շատ նյարդային էր ու մռայլ, նրա տրամադրությունը հետզհետե ավելի ու ավելի էր մթագնում՝ Հմայախոսքերի տնային աշխատանքի վրա ընկած թանաքի կաթիլների թվի աճին զուգահեռ։ Սակայն Ռոնի տրամադրության անկումը կրիտիկական ցածրակետին հասավ, երբ նա՝ մոռանալով իր կախարդական փայտիկի անմխիթար վիճակի մասին, փորձեց դրանով մաքրել թանաքի կաթիլները։ Փայտիկը դժգոհ փրթփրթաց ու մի ակնթարթում հրկիզեց Ռոնի տնային աշխատանքի մագաղաթը։ Կրակը հանգցնելով և ծխացող մագաղաթի պես քթանցքներից ծուխ փչելով, Ռոնը զրմփոցով փակեց երկրորդ դասարանի Հմայախոսքերի ժողովածուն և բարկացած հետ ընկավ բազկաթոռի մեջ։ Ի զարմանս Հարրիի, Հերմիոնան նույնպես փակեց իր ձեռքի դասագիրքը։</p>
<p>— …Բայց ո՞վ կարող է լինել… — ասաց նա շատ ցածր ձայնով, կարծես շարունակելով հենց նոր դադարեցրած մի խոսակցություն, — ո՞վ պիտի ուզենա, որ բոլոր սքիբներն ու մագլներից սերված հրաշագործները հեռանան Հոգվարթսից։</p>
<p>— Եկեք միասին մտածենք, — սարկաստիկ քմծիծաղով ասաց Ռոնը, — էլ ու՞մ գիտենք, որ մագլներից սերվածներին երկրորդ կարգի մարդ է համարում։</p>
<p>Նա բազմանշանակ նայեց Հերմիոնային, որն անվստահ նայեց Ռոնին։</p>
<p>— Եթե դու խոսում ես Մալֆոյի մասին…</p>
<p>— Բա էլ ու՞մ մասին պիտի խոսեմ, — վրա տվեց Ռոնը։ — Ինքը չէ՞ր գոռում․ «Հողարյուննե՜ր, հաջորդը դուք եք լինելու…»։ ել ի՞նչ ապացույց ես ուզում… Նրա առնետային մռութն իսկ հերիք է համոզվելու համար, որ դա նա է…</p>
<p>— Մալֆոյը Սլիզերինի ժառանգո՞րդ… — թերահավատությամբ ասաց Հերմիոնան։</p>
<p>— Վերցնենք նրա ընտանիքը, — ասաց Հարրին՝ ինքն էլ իր գիրքը փակելով, — նրա ամբողջ ընտանիքը պապերից սկսած Սլիզերինում է սովորել։ Ինքը չի՞ միշտ գլուխ գովում այդ մասին։ Նրանք միանգամայն կարող էին Սլիզերինի հետնորդները լինել։ Նրա հայրն իսկ արդեն իր չարությամբ, ինչ ասես արժե։</p>
<p>— Շատ հնարավոր է, որ նրանք դարեր շարունակ իրենց դղյակում են պահում Գաղտնի սրահի բանալին, և հորից որդի փոխանցում այն, — ասաց Ռոնը։</p>
<p>— Հնարավոր է… — մտազբաղ ասաց Հերմիոնան։ — Բայց ինչպե՞ս կարելի է ապացուցել դա, — մռայլ ասաց Հարրին։</p>
<p>— Կա մի տարբերակ, — ասաց Հերմիոնան՝ ձայնը իջեցնելով գրեթե հազիվ լսելի շշուկի և արագ հայացք ձգելով սենյակի մյուս անկյունում նստած Փերսիի վրա։ — Իհարկե, շատ դժվար է լինելու… Եվ վտանգավոր, շա՜տ վտանգավոր… Մենք ստիպված կլինենք հիսունից ավելի դպրոցական կանոններ խախտել։</p>
<p>— Դեհ, մեկ-երկու ամսից, երբ հարմար կգտնես, գուցե կկիսվես մեզ հետ, թե ինչ կա մտքիդ, — մռայլ փնթփնթաց Ռոնը։</p>
<p>— Լավ, — սառն ասաց Հերմիոնան, — մենք պետք է ծպտված մտնենք Սլիզերին միաբանության ընդհանուր սենյակը և մի քանի հարց տանք Մալֆոյին, այնպես որ նա գլխի չընկնի, որ դա մենք ենք։</p>
<p>Ռոնը ցածրաձայն քրքջաց։</p>
<p>— Անհնարին բաներ ես ասում, — թերահավատությամբ ասաց Հարրին։</p>
<p>— Դա միանգամայն հնարավոր է, — հաստատակամ ասաց Հերմիոնան, — մեզ ընդամենը պետք է Կերպափոխման էլեքսիր ձեռք բերել։</p>
<p>— Ի՞նչ… — միասին հարցրին Հարրին ու Ռոնը։</p>
<p>— Մի քանի շաբաթ առաջ Սառկեկն էր պատմում հմայադեղերի դասին…</p>
<p>— Քո կարծիքով, մենք ուրեմն էլ ուրիշ բան ու գործ չունենք հմայադեղերի դասին ու հենց միայն Սառկեկին պիտի լսե՞նք… — մրթմրթաց Ռոնը։</p>
<p>— Կերպափոխման էլեքսիրը կարող է մարդուն փոխակերպել մեկ ուրիշ մարդու կամ նույնիսկ կենդանու։ Պատկերացրե՜ք… Մենք կարող ենք կերպափոխվել երեք սլիզերինցիների… Ոչ ոք երբեք չի իմանա, որ դա մենք ենք եղել… Մալֆոյը հաստատ մեզ ամեն ինչ կպատմի։ Նա երևի հենց այս պահին գլուխ է գովում Սլիզերինի ընդհանուր սենյակում։ Եթե միայն կարողանայինք լսե՜լ նրան…</p>
<p>— Այդ Կերպափոխման էլեքսիրն ինձ դուր չի գալիս, — խոժոռվելով ասաց Ռոնը, — իսկ եթե մենք ընդմիշտ մնանք սլիզերինցիների տեսքով։</p>
<p>— Ազդեցությունը ինքն իրեն անցնում է և բավականին արագ, — ձեռքը թափ տալով անհամբերությամբ ասաց Հերմիոնան, — բայց բաղադրատոմսը ձեռք գցելը շատ դժվար կլինի։ Սառկեկն ասաց, որ դրա բաղադրատոմսը գրված է «Հզորագույն հմայաթուրմերի ժողովածու» գրքում, իսկ ես արդեն իմացել եմ, որ այդ գիրքը գրադարանի Արգելված մասում է գտնվում։</p>
<p>Գրադարանի արգելված մասից կարելի էր գիրք վերցնել միայն որևէ ուսուցչի կողմից ստորագրված թույլտվություն ունենալու դեպքում։</p>
<p>— Ո՜վ կհավատա, որ մենք գիրքը հենց այնպես ենք ուզում, և մտադիր չենք որևէ հզոր հմայաթուրմ պատրաստել, — մտազբաղ ասաց Ռոնը։</p>
<p>— Կարծում եմ, եթե մենք այնպես ներկայացնենք, իբր մեզ</p>
<p>առավելապես տեսությունն է հետաքրքրում, ապա հանարավոր է, որ…</p>
<p>— Ուուո՜ւֆ… ել ի՞նչ կուզեիք… — ասաց Ռոնը, — ոչ մի ուսուցիչ դրան չի հավատա… Եթե միայն իսկապես բութ չի…</p>
<hr />
</body></html>