<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 13">
<meta name="Description" content="Գաղտնի սրահը 13">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասերեքերորդ<br>Խիստ գաղտնապահ օրագիրը</h2>
<p>Հերմիոնան մի քանի շաբաթ մնաց հիվանդանոցային աշտարակում։ Երբ դպրոցի մյուս աշակերտները վերադարձան ձմեռային արձակուրդներից, ամրոցում սկսեցին տարբեր լուրեր պտտվել նրա անհետացման մասին։ Անշուշտ, բոլորն առաջին հերթին մտածում էին, որ նա էլ է հարձակման ենթարկվել։ Ուսանողները զույգերով կամ փոքրիկ խմբերով սկսել էին այնքան հաճախ շինծու պատրվակներով այցելել հիվանդանոցային աշտարակը՝ փորձելով գոնե մի աչքով տեսնել Հերմիոնային, որ մադամ Պոմֆրին կրկին դուրս բերեց իր շարժական վարագույրները և տեղադրեց Հերմիոնայի մահճակալի շուրջը՝ խեղճ աղջկան փրկելով բրդոտ երեսով երևալու ամոթից։</p>
<p>Հարրին ու Ռոնը Հերմիոնային ամեն երեկո այցելության էին գնում։ Երբ նոր կիսամյակն սկսվեց, նրանք ամեն օր բերում էին տնային աշխատանքների նյութերը։</p>
<p>— Եթե քթիս տակ կատվի բեղեր աճեին, — մի երեկո փորձեց կատակել Ռոնը, — ես ամենաքիչը բոլոր տնային աշխատանքներից մի փոքր արձակուրդ կտայի ինքս ինձ, — ասաց նա ու գրքերի ծանր բեռը ցած դրեց Հերմիոնայի մահճակալի կողքին դրված փոքր սեղանի վրա։</p>
<p>— Հիմարություն ես ասում, Ռո՛ն։ ել ինչպե՞ս հետ չմնամ դասերից, — կտրուկ ասաց Հերմիոնան։ Նրա տրամադրությունը այդ օրը շատ ավելի բարձր էր, որովհետև ամբողջ բուրդը թափվել էր դեմքից, և աչքերը, թեև դանդաղ, բայց կրկին շագանակագույն էին դառնում։ — Չեմ կարծում, որ նորություններ ունեք մեզ հետաքրքրող հարցի մասին, — ավելացրեց նա շշուկով, այնպես, որ մադամ Պոմֆրին չլսի։</p>
<p>— Ոչ մի նորություն, — մռայլ ասաց Հարրին։</p>
<p>— Ես այնքա՜ն համոզված էի, որ ժառանգը Մալֆոյն է, — ասաց Ռոնը արդեն երևի հարյուրերորդ անգամ։</p>
<p>— Իսկ դա ի՞նչ է, — հարցրեց Հարրին, մատնացույց անելով Հերմիոնայի բարձի տակից ցցված ոսկեգույն ինչ-որ բան։</p>
<p>— Հե՜չ, պարզապես մի բացիկ է առողջության մաղթանքներով, — արագ ասաց Հերմիոնան, փորձելով թաքցնել այն, բայց Ռոնը նրանից արագ շարժվեց։ Նա դուրս քաշեց բացիկը բարձի տակից, անմիջապես բացեց ու բարձրաձայն կարդաց․</p>
<p>— Օրիորդ Գրեյնջերին, արագ ապաքինման մաղթանքներով, կարեկցող ուսուցչից․ Պրոֆեսոր Գիլդերոյ Լոքհարթ, Մեռլինի Միաբանության երրորդ կարգի շքանշանակիր, Սև ուժերից պաշտպանության լիգայի պատվավոր անդամ և «Վհուկ» շաբաթաթերթի «Ամենահմայիչ ժպիտ» մրցույթի հնգակի հաղթող։</p>
<p>Ռոնը զզվանքով հայացքը բարձրացրեց Հերմիոնայի վրա։</p>
<p>— Ուրեմն դու քնում ես՝ էս ապուշությունը բարձիդ տակ դրա՞ծ…</p>
<p>Ռոնին պատասխանելու անհրաժեշտությունից Հերմիոնային փրկեց մադամ Պոմֆրին՝ երեկոյան դեղերի սկուտեղը ձեռքին մոտենալով նրանց։</p>
<p>— Դու Լոքհարթի նման կեղծավոր մեկին երբևէ հանդիպե՞լ ես… — ասաց Ռոնը Հարրիին, երբ նրանք դուրս եկան հիվանդանոցային աշտարակից և ուղղվեցին դեպի Գրիֆինդոր միաբանության աշտարակը։</p>
<p>Սառկեկը նրանց այնքան տնային աշխատանք էր հանձնարարել, որ Հարրիի կարծիքով իրենք մինչև վեցերորդ դասարան փոխադրվելը չէին հասցնի կատարել։ Հենց այն պահին, երբ Ռոնը Հարրիին ասում էր՝ ափսոս, որ Հերմիոնայից չհարցրին, թե քանի առնետի պոչ պետք է ավելացնել մազերի աճ արագացնող հմայաթուրմի մեջ, վերևի հարկի միջանցքից բարկացած ու դժգոհ գոռգոռոց լսվեց։</p>
<p>— Ֆիլչն է, — մրթմրթաց Հարրին, և նրանք աստիճաններով վեր շտապեցին ու, աշխատելով Ֆիլչի աչքին չերևալ, սկսեցին ականջ դնել նրա գոռում-գոչյունին։</p>
<p>— Իսկ եթե որևէ մեկը կրկին հարձակման է ենթարկվե՞լ… — լարված հարցրեց Ռոնը։</p>
<p>Նրանք անշարժ կանգնեցին, գլուխները թեքած դեպի Ֆիլչի ձայնի կողմը, որը ծայրահեղ կատաղած էր հնչում։</p>
<p>— …Հերի՜ք է… Ինչքա՜ն կարելի է… Ուրեմն ես, պիտի ամբողջ գիշեր այստեղ մաքրե՞մ… Կարծես իմ հոգսերն ինձ քիչ են… Ո՜՛չ, սա արդեն վերջին կաթիլն է… Ես գնում եմ Դամբլդորի մոտ…</p>
<p>Ֆիլչի ոտնաձայները հեռացան, և հեռվում փակվող դռան զրմփոց լսվեց։</p>
<p>Նրանք գլուխները կամաց դուրս ցցեցին միջանցքի շրջադարձից։ Ֆիլչն ակնհայտորեն կրկին այցելության էր եկել իր մշտական պահակատեղը։ Նրանք կանգնած էին հենց այն միջանցքի ծայրում, որի սանդղահարթակի վրա Միսիզ Նորիսը ենթարկվել էր հարձակման։ Մի հայացքից նրանց համար պարզ դարձավ, թե ինչու էր Ֆիլչը գոռգոռում։ Միջանցքի կեսը ողողված էր ջրով, կարծես իսկական ջրհեղեղ էր եղել, և ջուրը դեռ դուրս էր հոսում Լալկան Մարթայի զուգարանի դռան տակից։ Երբ Ֆիլչի ձայնը կտրվեց, լսելի դարձավ Մարթայի լացուկոծը, որը վնգվնգալով արձագանքում էր զուգարանի պատերից։</p>
<p>— Սրան ի՞նչ է եղել, — հարցրեց Ռոնը։</p>
<p>— Գնա՜նք, տեսնե՛նք, — ասաց Հարրին, և պարեգոտների փեշերը վեր բարձրացնելով, որպեսզի չթրջվեն, նրանք մատների ծայրերի վրա անցան ջրի մեծ լճակով ու, հերթական անգամ անտեսելով դռանը փակցված «Չի աշխատում» ցուցանակը, ներս մտան։</p>
<p>Լալկան Մարթան բարձրաձայն լաց էր լինում, անհնարին բարձր ու ավելի աղիողորմ քան երբևէ։ Նա իր սովորական թաքստոցում էր՝ վերջին խցիկի զուգարանակոնքի խողովակի ծալքի մեջ։ Զուգարանում մութ էր, որովհետև բոլոր մոմերը հանգել էին լվացարաններից ու զուգարանակոնքերից դուրս ժայթքած ջրի ալիքից, և բոլոր պատերն ու դռները նույնպես թաց էին։</p>
<p>— Ի՞նչ է պատահել, Մա՜րթա, — հարցրեց Հարրին։</p>
<p>— Ո՞վ է, — դժբախտ հեկեկաց Մարթան, — եկել եք, որպեսզի մի ուրիշ բան էլ գցեք գլխիս, չէ՞…</p>
<p>Հարրին մեծ-մեծ քայլերով անցավ ջրի միջով, մոտեցավ նրա խցիկին ու ասաց․</p>
<p>— Բայց ինչու՞ պիտի որևէ բան գցեմ գլխիդ, Մա՜րթա…</p>
<p>— Ինձ մի՛ հարցրու, — անզուսպ ճչաց Մարթան և, զուգարանակոնքից դուրս գալով, ջրհեղեղի մի նոր ալիք առաջացրեց, որը ճողփյունով թափվեց արդեն հեղեղված հատակին։ — Ես ինձ համար, իմ հոգսերով զբաղված… Ոչ մեկի գործին չեմ խառնվում… ու խնդրեմ՝ անպայման պետք է մեկնումեկը գա ու գլխիս մի անպետք գիրք գցի…</p>
<p>— Բայց դրանից քեզ ի՞նչ վնաս, — փորձեց տրամաբանել Հարրին, — դու նույնիսկ ցավ էլ չես զգա, եթե մեկնումեկը մի կարծր բան նետի վրադ։ Այսինքն, ուզում եմ ասել, որ ցանկացած առարկա պարզապես կանցնի քո միջով, ու դու ոչինչ չես էլ զգա, այդպես չէ՞։</p>
<p>Սակայն նա շատ սխալ հիմնավորում էր ընտրել։ Մարթան ամբողջ հասակով ցցվեց զուգարանակոնքի վրա և ճղճղան ձայնով կատաղած ծղրտաց․</p>
<p>— Հա՜, եկեք բոլորս գրքեր նետենք Մարթայի գլխին, որովհետև նա միևնույն է ոչինչ չի զգում։ Տաս միավոր, եթե գիրքն անցկնի նրա ստամոքսի միջով։ Հիսուն միավոր, եթե անցնի գլխի միջով։ Այո՜… Հա-հա-հա՜… Ի՜նչ զվարճալի խաղ է, բայց ես այդպես չեմ կարծում։</p>
<p>— Լավ, ինչևէ, ո՞վ է գլխիդ գիրք գցել։</p>
<p>— Չգիտեմ… Ես ինձ համար սուսուփուս նստած էի ծնկաձև խողովակի մեջ ու մտածում էի մահվան մասին, երբ այդ գիրքն ընկավ գլխիս ու սուզվեց իմ միջով մինչև խողովակի հատակը, — կատաղած հայացքներ նետելով նրանց վրա ասաց Մարթան, — հրե՛ն, այնտե՛ղ է… ջրի հետ դուրս թռավ։</p>
<p>Հարրին ու Ռոնը նայեցին լվացարանի տակ, ուր մատնացույց արեց Մարթան։ Այնտեղ ընկած էր հնամաշ, սև կազմով մի բարալիկ գրքույկ, որը նույնքան թաց էր, որքան զուգարանում գտնվող ամեն ինչ։ Հարրին մի քայլ առաջ գնաց, որպեսզի գիրքը վերցնի, բայց Ռոնը հանկարծ առաջ եկավ ու փակեց նրա ճանապարհը։</p>
<p>— Ի՞նչ… — ասաց Հարրին։</p>
<p>— Խելքդ թռցրե՞լ ես, — ասաց Ռոնը, — դա կարող է վտանգավոր լինել։</p>
<p>— Վտանգավո՞ր — կրկնեց Հարրին ծիծաղելով, — ուշքի արի՛, ինչպե՞ս կարող է գիրքը վտանգավոր լինել։</p>
<p>— Շա՜տ կզարմանաս, թե իմանաս ինչե՜ր կարող են անել գրքերը, — ասաց Ռոնը՝ գնահատող հայացքով նայելով հատակին ընկած գրքին։ — Հայրիկն ինձ պատմել է Նախարարությունում իրենց բռնագրաված գրքերի մասին։ Հմայված գրքերից մեկը կարող էր կարդացողի աչքերն այրել ու կուրացնել։ Մի գիրք էլ կար, որը կոչվում էր «Կախարդի սոնետները», ով կարդում էր, մինչև կյանքի վերջը սկսում էր բանաստեղծական երկտողերով խոսել։ Մի պառավ վհուկ էլ Բատ քաղաքում այնպես էր հմայել մի գիրք, որ եթե մարդ սկսում էր կարդալ, այլևս երբեք չէր կարողանում դադարել։ Պատկերացնու՞մ ես, մարդ ստիպված պիտի ամեն տեղ ֆրֆռա գիրքը քթի առաջ ձեռքի մեջ բռնած ու փորձի ամեն ինչ անել միայն մի ձեռքով…</p>
<p>— Լափ հասկացա՛, — ասաց Հարրին։</p>
<p>Գրքույկն ընկած էր հատակին, անանուն և լրիվ թրջված։</p>
<p>— Ամեն դեպքում մենք չենք իմանա, թե ինչ կարող է անել այս գրքույկը, եթե չբացենք այն, — ասաց Հարրին և, Ռոնի կողքով առաջ թեքվելով, գիրքը վերցրեց հատակից։</p>
<p>Հարրին անմիջապես նկատեց, որ դա օրագիր էր։ Կազմի վրա գրեթե ջնջված տարեթվից պարզ էր, որ այն հիսուն տարվա հնություն ուներ։ Նա մեծ հետաքրքրությամբ բացեց թրջված օրագիրը։ Առաջին էջի վրա գունատված թանաքով գրված էր օրագրի տիրոջ անունը «Թ․Գ․Վ․ Րիդվել»։</p>
<p>— Սպասի՜ր, — ասաց Ռոնը, որը զգուշորեն մոտեցել էր հետևից ու նայում էր Հարրիի ուսի վրայով, — ինձ ծանոթ է այդ անունը… Եթե չեմ սխալվում, Թ․Գ․Վ․ Րիդվելը հատուկ պարգև է ստացել հիսուն տարի առաջ դպրոցին մատուցած ծառայությունների համար։</p>
<p>— Իսկ դու որտեղի՞ց գիտես… — ապշահար հարցրեց Հարրին։</p>
<p>— Որովհետև իմ հմայապատժի ժամանակ Ֆիլչն ինձ ստիպեց հիսուն անգամ փայլեցնել նրա Պատվո զինավահանը, — վրդովված ասաց Ռոնը, — հենց այդ վահանի վրա էի տզրուկներ փսխել։ Եթե դու էլ մեկի անվան վրայից մեկ ժամ շարունակ լորձ ու փսլինք մաքրեիր, ընդմիշտ կհիշեիր այն։</p>
<p>Հարրին մեկը մյուսից անջատեց թաց ու իրար կպած էջերը։ Դրանք բոլորն էլ լրիվ դատարկ էին։ Ոչ մի էջի վրա որևէ գրություն, նույնիսկ պատահական նշում չկար, ոչ մի բառ կամ նախադասություն, ինչպես ասենք՝ «Մորաքույր Բելայի ծննդյան օրը», կամ «Ատամնաբույժի մոտ․ երեք անց կեսին»։</p>
<p>— Նա երբեք ոչինչ չի գրել այս օրագրի մեջ, — հիասթափված ասաց Հարրին։</p>
<p>— Իսկ ինձ հետաքրքիր է, թե ինչու էր ինչ-որ մեկը փորձում կորցնել այն զուգարանի անցքի մեջ, — հետաքրքրված հարցրեց Ռոնը։</p>
<p>Հարրին շրջեց օրագիրը և նայեց կազմին։ Այնտեղ գրված էր տպարանի անունը և հասցեն՝ Վոքսոլ Ռոուդ, Լոնդոն։</p>
<p>— Նա հաստատ մագլածին է եղել, — ասաց Հարրին մտազբաղ, — ոչ մի հրաշագործի մտքով չէր անցնի Վոքսոլ Ռոուդում օրագիր գնել…</p>
<p>— Ամեն դեպքում, դրանից քեզ ի՞նչ օգուտ, — ասաց Ռոնը և ձայնը իջեցնելով շարունակեց, — հիսուն միավոր, թե զուգարանի անցքը գցես Մարթայի քթի միջով։</p>
<p>Հարրին, սակայն, օրագիրը դրեց իր գրպանը։</p>
<p>*</p>
<p>Հերմիոնան հիվանդանոցային աշտարակից դուրս եկավ միայն փետրվարի սկզբին՝ առանց բեղերի, պոչի ու բրդոտ մազածածկույթի։ Գրիֆինդորի ընդհանուր սենյակում առաջին իսկ երեկոյան Հարրին նրան ցույց տվեց Թ․Գ․Վ․ Րիդվելի օրագիրը և պատմեց թե ինչպես են իրենք գտել այն։</p>
<p>— Ուուուուո՜ւ, այս օրագիրը կարող է գաղտնի հատկություններ ունենալ, — ոգևորված ասաց Հերմիոնան և վերցնելով այն սկսեց ուշադիր զննել։</p>
<p>— Եթե նույնիսկ ունի, ուրեմն շատ լավ է թաքցնում դրանք, — ասաց Ռոնը, — երևի ամաչկոտ է… Ուղղակի չեմ հասկանում, թե ինչ ես գտել դրա մեջ։ Դեն նետի՜ր, թո՜ղ կորչի-գնա։</p>
<p>— Երնեկ իմանայի, թե ինչու էր ինչ-որ մեկն ուզում, իրոք, դեն նետել այն, — ասաց Հարրին, — հետաքրքիր կլիներ նաև իմանալ, թե Րիդվելը ի՞նչ հատուկ ծառայությունների համար է Հոգվարթսից Պատվո զինավահան ստացել։</p>
<p>— Ի՜նչ ասես կարող էր լինել, — ասաց Ռոնը, — գուցե երեսուն հատ Հ․Ա․Մ․ է ստացել կամ փրկել է ուսուցիչներից մեկի կյանքը՝ լճում բնակվող հսկա ութոտնուկից։ Գուցե հենց նա է սպանել Մարթային… Պատկերացնու՞մ եք, թե ինչպիսի մե՜ծ լավություն է արել բոլորին…</p>
<p>Սակայն Հարրին Հերմիոնայի դեմքի մտազբաղ</p>
<p>արտահայտությունից կռահեց, որ նա ճիշտ նույն բանն էր մտածում, ինչ՝ ինքը։</p>
<p>— Ի՞նչ… — ասաց Ռոնը նայելով մե՛կ Հարրիի, մե՜կ Հերմիոնայի դեմքերին։</p>
<p>— Իմիջիայլոց, Գաղտնի սրահը բացվել է հիսուն տարի առաջ, չէ՞, — ասաց Հարրին, — Մալֆոյն այդպես ասաց։</p>
<p>— Հա՜… — դանդաղ ասաց Ռոնը։</p>
<p>— Իսկ այս օրագիրը նույնպես հիսուն տարեկան է, — ասաց Հերմիոնան մատով հուզված թփթփացնելով օրագրի կազմին։</p>
<p>— Եվ ի՞նչ…</p>
<p>— Օ՛հ, Ռո՜ն, արթնացի՜ր… — անհամբեր նետեց Հերմիոնան, — մենք գիտենք, որ անցած անգամ Գաղտնի սրահը բացող անձը դպրոցից հեռացվել է։ Եվ մենք գիտենք, որ Թ․Գ․Վ․ Րիդվելը հիսուն տարի առաջ Պատվո զինավահան է ստացել դպրոցին մատուցած հատուկ ծառայությունների համար։ Իսկ եթե Րիդվելը իր Պատվո զինավահանը ստացել է Սլիզերինի ժառանգին բռնելու համա՞ր… Օրագիրը, ամենայն հավանականությամբ, կարող է ամեն ինչ պատմել մեզ, թե որտեղ է գտնվում Սրահը, թե ինչպես արելի է բացել այն, թե ինչ տեսակի արարած է բնակվում այնտեղ։ Այն անձը, որն այս անգամ կանգնած է հարձակումների հետևում, բնավ չի ուզենա, որ օրագիրը մարդկանց ձեռքն ընկնի, ճիշտ չե՞մ ասում…</p>
<p>— Ուղղակի փայլուն տեսություն է, Հերմիո՜նա, ասաց Ռոնը, — սակայն մի չնչին բան ես մոռանում՝ օրագրի մեջ ոչինչ գրված չէ։</p>
<p>Բայց Հերմիոնան արդեն իր կախարդական փայտիկն էր հանում պայուսակից։</p>
<p>— Գուցե անտեսանելի թանաքով է գրված, — շշնջաց նա և կախարդական փայտիկով երեք անգամ հարվածելով օրագրին ասաց․</p>
<p><b>— Ապարեսիում</b>…</p>
<p>Ոչինչ չկատարվեց։ Չհանձնվելով, Հերմիոնան ձեռքն ավելի խոր մտցրեց իր պայուսակի մեջ ու այնտեղից հանեց վառ կարմիր գույնի մի ռետին։</p>
<p>— Սա Բացահայտիչ է, — ասաց նա, — Շեղաձիգ փողոցում եմ գնել։</p>
<p>Նա ռետինով ուժեղ տրորեց «Հունվարի 1» գրության տակ, սակայն կրկին ոչինչ չերևաց։</p>
<p>— Ասոմմ եմ ձեզ, այստեղ բացահայտելու ոչինչ էլ չկա, — ասաց Ռոնը։ — Մարդն ուղղակի Սուրբ ծննդյան տոներին օրագիր է նվեր ստացել, որն իրեն պետք չի եկել, ու մեջը երբեք ոչինչ էլ չի գրել, այդպես լինում է, չէ՞։</p>
<p>*</p>
<p>Հարրին նույնիսկ ինքն իրեն չէր կարող բացատրել, թե ինչու դեն չէր նետում Րիդվելի օրագիրը։ Թեև գիտեր, որ օրագիրը դատարկ էր, բայց, միևնույն է, ժամանակ առ ժամանակ ձեռքն էր վերցնում ու սկսում թերթել դատարկ էջերը, ասես մի շատ հետաքրքիր պատմություն էր սկսել կարդալ, որն ուզում էր ավարտել։ Ու թեև միանգամայն համոզված էր, որ ինքը նախկինում երբեք չէր հանդիպել Թ․Գ․Վ․ Րիդվել անվանը, այնուամենայնիվ, այնպիսի զգացողություն ուներ, կարծես այդ անունը ինչ-որ իմաստ էր բովանդակում, ասես դա մի շատ հին ընկերոջ անուն լիներ, ում նա ճանաչել էր վաղ մանկության տարիներին ու հետո երկար ժամանակ մոռացել։ Բայց դա ուղղակի անհնար էր, որովհետև նա երբեք ընկերներ չէր ունեցել մինչև Հոգվարթս գալը։ Դադլին «հոգացել էր», որպեսզի նա ոչ մի ընկեր չունենար։</p>
<p>Սակայն, Հարրին հաստատ մտադրվել էր ամեն ինչ իմանալ Րիդվելի մասին, և այդպես, հաջորդ օրը մեծ դասամիջոցին՝ անչափ հետաքրքրված Հերմիոնայի և թերահավատ, դժգոհ ու փնթփնթացող Ռոնի հետ միասին (որն ասում էր, թե ինքն արդեն այնքան կուշտ է Զինազարդերի դահլիճից, որ մինչև կյանքի վերջը կարող է այլևս այնտեղ չմտնել) Հարրին ուղևորվեց Զինազարդերի դահլիճ՝ Րիդվելի հատուկ ծառայությունների Պատվո զինավահանը ուսումնասիրելու համար։</p>
<p>Րիդվելի փայլեցրած ոսկյա զինավահանը դրված էր անկյունի ցուցապահարանում։ Վահանի վրա ոչինչ գրված չէր այն մասին, թե ինչի համար էր տրվել այդ պարգևը (Ի՜նչ լավ է, — մրթմրթաց Ռոնը, — թե չէ պատկերացնու՞մ եք, ինչքան մեծ պիտի լիներ, ու ես երևի դեռ զբաղված կլինեի այն փայլեցնելով)։ Սակայն նրանք Րիդվելի անունը գտան Հոգվարթսի Երիտասարդ հրաշագործ տաղանդների տարեգրացանկում, ինչպես նաև Հոգվարթսի բոլոր «Առաջին տղա աշակերտ» շքանշանակիրների պատվո ցանկում։</p>
<p>— Նա ինձ Փերսիին է հիշեցնում, — քիթը զզվանքով ծռմռելով ասաց Ռոնը, — Ավա՜գ, Առաջին աշակե՜րտ… Երևի բոլոր առարկաներում առաջինն է եղել։</p>
<p>— Այնպես ես ասում, կարծես դա վատ բան է, — ասաց Հերմիոնան թեթևակի նեղացած տոնով։</p>
<p>*</p>
<p>Արևը կրկին սկսել էր ավելի ուժեղ փայլել Հոգվարթսի վրա։ Ամրոցում ընդհանուր տրամադրությունը ավելի հուսադրող էր դարձել։ Ջասթինի ու Գրեթե Անգլուխ Նիքի վրա կատարված հարձակումից ի վեր ոչ մի նոր միջադեպ չէր եղել, և պրոֆեսոր Սածիլը մի օր ուրախությամբ հայտարարեց բոլորին, որ մարդախոտերը սկսել են շուտ-շուտ տրամափոխվել ու շատ գաղտնապահ են դարձել, ինչը նշանակում է, որ նրանք դուրս են գալիս մանուկ տարիքից ու մտնում նախահասունության շրջանը։</p>
<p>— Հենց որ նրանց պզուկները վերանան, ուրեմն ծաղկամանները փոխելու ժամանակն է, — ուրախ-ուրախ ասում էր նա Ֆիլչին մի օր կեսօրյա դասամիջոցին, — իսկ դրանից հետո մի քիչ էլ կսպասենք, մինչև այնքան հասունանան, որ կարելի լինի արմատները կտրատել ու թուրմ պատրաստել։ Քիչ է մնացել, շատ շուտով ձեր սիրելի Միսիզ Նորիսին ողջ ու առողջ հետ կստանաք։</p>
<p>— Երևի Սլիզերինի ժառանգը համբերությունը կորցրել է, — մտածեց Հարրին, — նրա համար հետզհետե ավելի վտանգավոր է դառնում Գաղտնի սրահը բացելը։ Ամեն անգամ կարող է կրկին բռնվել, որովհետև ամբողջ դպրոցն է զգոն ու կասկածամիտ։ Գուցե հրեշը հիմա պատրաստվում է ևս հիսուն տարով ձմեռային քուն մտնել։</p>
<p>Հաֆըլփաֆցի եռնի Մաքմիլանը այդքան լավատես չէր։ Նա դեռ շարունակում էր հավատացած լինել, որ Հարրին էր մեղավորը, որ նա ինքն իրեն մատնեց «Մենամարտի ակումբի» հավաքին։ Փիվզն էլ միայն կրակին յուղ էր ավելացնում՝ անդադար այստեղ-այնտեղ հայտնվելով ուսանողների բազմության մեջ և երգելով իր զավեշտական «Փոթթեր, Փոթթեր, քիթդ մրոտ է…», հետն էլ դեռ պարում էր իր մշակած պարային շարժումներով։</p>
<p>Գիլդերոյ Լոքհարթն իրեն այնպես էր պահում, կարծես բոլոր հարձակումները դադարել էին միայն իր ներկայության շնորհիվ։ Հարրին պատահաբար լսեց, ինչպես էր նա զրուցում պրոֆեսոր ՄըքԳոնագալի հետ, երբ գրիֆինդորցիները շարք էին կանգնել Տրանսֆիգուրացիայի դասին գնալու համար․</p>
<p>— Չեմ կարծում, թե որևէ նոր միջադեպ կլինի, Միներվա, — ասում էր նա գիտակի տոնով՝ շոյելով իր քթի ծայրը, — համոզված եմ, որ այս անգամ Սրահն արդեն երկար ժամանակով է փակվել։ Այդ ստահակը հաստատ գլխի է ընկել, որ իր բռնվելու հարցը զուտ ժամանակի խնդիր է։ Երևի վախեցել է, որ վաղ, թե ուշ ես կբռնեմ նրան ու որոշել է դադարեցնել իր խուլիգանությունը, քանի դեռ ձեռքս չի ընկել։ Գիտե՞ս ինչ, դպրոցին որևէ դրական լիցք է անհրաժեշտ անցյալ կիսամյակի տհաճ հիշողություններից ազատվելու համար։ Ես առայժմ ոչինչ չեմ ասի, բայց կարծում եմ, որ գիտեմ, թե ինչ է հարկավոր բոլորին…</p>
<p>Նա կրկին քիթը շոյեց, մտերմավարի աչքով արեց ու հեռացավ։</p>
<p>Լոքհարթի դրական լիցքավորման գաղափարը պարզ դարձավ փետրվարի տասնչորսի առավոտյան նախաճաշի ժամին։ Հարրին չէր հասցրել մի կուշտ քնել, որովհետև նախորդ երեկոյան նրանք մինչև կեսգիշեր քվիդիչի պարապմունք ունեին, և Մեծ դահլիճ մտավ մյուսներից փոքր-ինչ ուշ։ Մի պահ նրան թվաց, թե ինքը սխալ տեղ է ընկել։</p>
<p>Բոլոր պատերը ծածկված էին խոշոր վարդագույն ծաղիկներով։ Կարծես դա քիչ էր, սրտիկաձև գույնզգույն շաղաթղթիկներ էին թափվում բաց երկնագույն առաստաղից։ Հարրին մոտեցավ Գրիֆինդորի սեղանին․ Ռոնը նստած էր այնպիսի տեսքով, ասես հրես-հրես դուրս պիտի վազեր փսխելու, իսկ Հերմիոնան կարծես անմիտ ծիծաղի հմայաթուրմ էր խմել։</p>
<p>— Ի՞նչ է կատարվում այստեղ, — հարցրեց Հարրին՝ սեղանի մոտ նստելով և մի քանի գունավոր թղթիկ թափ տվեց ապխտած մսով բրդուջի Վրայից։</p>
<p>Ռոնը մատը ցցեց ուսուցչական սեղանի կողմը, ակնհայտորեն անսահման զզվանքի զգացումից չկարողանալով խոսել։ Լոքհարթը՝ դահլիճի հարդարանքի գույնին սազող վարդագույն պարեգոտ հագած, ձեռքով լռության էր հրավիրում ներկաներին։ Նրա երկու կողմերում նստած ուսուցիչների դեմքերը, ասես քարացած լինեին։ Իր նստած տեղից Հարրին շատ լավ էր տեսնում պրոֆեսոր ՄըքԳոնագալի այտի նյարդային ցնցվող մկանը։ Սառկեկն այնպիսի տեսք ուներ, կարծես հենց նոր մի մեծ գավաթ «սկելե-գրո» էր խմել։</p>
<p>— Բոլորին երջանկություն եմ ցանկանում Սուրբ Վալենտինի օրվա կապակցությամբ, — բղավեց Լոքհարթը, — և ձեր թույլտվությամբ շնորհակալություն եմ հայտնում այն քառասունվեց անձանց, ովքեր Սուրբ Վալենտինի շնորհավորական բացիկներ են ուղարկել ինձ։ Այո՛, ես ինձ թույլ եմ տվել նման փոքրիկ անակնկալ կազմակերպել ձեզ համար… և սա դեռ բոլորը չէ։</p>
<p>Լոքհարթը ծափ տվեց, և Մեծ դահլիճի դռնից հանդիսաքայլ ներս մտան տասերկու մռայլ, աջոջ-մաջոջ թզուկներ։ Դրանք, սակայն, պարզապես հասարակ թզուկներ չէին։ Լոքհարթը դրանց ստիպել էր ոսկյա թևիկներ կրել, և ամեն մեկի ձեռքին մի-մի քնար կար։</p>
<p>— Իմ բարի փոստատարները, — ներկայացրեց Լոքհարթը՝ խոնարհվելով նրանց առաջ։ — Այսօր նրանք կպտտվեն ամբողջ ամրոցում և ձեզ համար վալենտինյան բացիկներ կտանեն-կբերեն։ Սակայն զվարճանքը դրանով չի ավարտվի։ Ես համոզված եմ, որ իմ գործընկերները նույնպես կցանկանան առիթի ոգուն հարազատ մնալ։ Ինչու՞ չխնդրել պրոֆեսոր Սառկեկին, որ սովորեցնի ձեզ Սիրահարության էլեքսիրի բաղադրատոմսը։ Իսկ մինչ Սիրահարության էլեքսիրը եփվի՝ պրոֆեսոր Ֆլիթվիքը կարող է ձեզ ավելին պատմել գեղեցիկ դյութանքների մասին, քան որևէ մեկ ուրիշ դյութահմա… Այո՛, այո՛… մեր խորամանկ ծերուկ Ֆլիթվիքը։</p>
<p>Պրոֆեսոր Ֆլիթվիքը դեմքը թաղեց ձեռքերի մեջ։ Սառկեկն այնպիսի տեսք ընդունեց, ասես պատրաստ էր ուժով թույն լցնել այն առաջին անձի կոկորդը, որը կհամարձակվի իրենից Սիրահարության էլեքսիրի բաղադրատոմս խնդրել։</p>
<p>— Հերմիոնա, խնդրում եմ, ասա՛ ինձ, որ դու Լոքհարթին բացիկ ուղարկող քառասունվեցից մեկը չես եղել, — ասաց Ռոնը, երբ նրանք դուրս էին գալիս Մեծ դահլիճից առաջին դասին գնալու համար։ Հերմիոնան հանկարծ խորասուզվեց իր պայուսակի մեջ՝ փնտրելով դասացուցակը ու ոչինչ չպատասխանեց։</p>
<p>Ամբողջ օրը, ուսուցիչներին անասելի նյարդայնացնելով, թզուկները շարունակաբար այցելության էին գալիս նրանց լսարանները՝ սիրո խոստովանության բացիկներ տանել-բերելով։ Եվ արդեն կեսօրից հետո, երբ գրիֆինդորցիները աստիճաններով բարձրանում էին դեպի Հմայագիտության լսարանը, թզուկներից մեկը վազելով հավասարվեց Հարրիին։</p>
<p>— Օ՜օ, դո՛ւկ եկ, Ա՛րրի Պո՛տերը, — բացականչեց արտակարգ անճոռնի աջոջ-մաջոջը, արմունկներով հրելով մարդկանց, որպեսզի Հարրիից հետ չմնա։</p>
<p>Ոտքից գլուխ կարմրելով այն մտքից, որ իրեն հիմա պիտի սիրո խոստովանությամբ բացիկ փոխանցեն բոլոր առաջին դասարանցիների աչքի առաջ, որոնց շարքում էր նաև Ջինի Ուիզլին, Հարրին առաջին իսկ մղումով փորձեց փախչել։ Սակայն աջոջ-մաջոջը նրա ճանապարհը կտրեց՝ վազելով գրեթե մարդկանց ոտքերի տակով, և Հարրիին հասավ, մինչև նա կհասցներ նույնիսկ երկու քայլով առաջ անցնել։</p>
<p>— Ես պետկ է երաժշտական ուխերց պոխանցեմ անցամպ Արրի Պոտերին, — ասաց նա սպառնալից ցնգցնգացնելով իր քնարը։</p>
<p>— Ոչ այստեղ, — շշուկով ֆշշացրեց Հարրին՝ միևնույն ժամանակ փորձելով ծլկել։</p>
<p>— Անկիստ կանկնի՜ր, — գոռաց թզուկը՝ բռնելով նրա պայուսակի ծայրից, որպեսզի նա չփախչի։</p>
<p>— Բաց թող, — մռնչաց Հարրին՝ ուժով հետ քաշելով իր պայուսակը։</p>
<p>Բարձր խզզոցով պայուսակը երկու կես եղավ։ Հարրիի գրքերը, փայտիկը, մագաղաթի փաթեթները և գրչափետուրը թափվեցին հատակին, իսկ թանաքամանը բացվեց ու ամբողջ պարունակությունը լցվեց այդ կույտի վրա։ Հարրին սկսեց շտապ-շտապ հավաքել իր իրերը, փորձելով վերջացնել, մինչև թզուկը կսկսեր երգել իր ուղերձը։ Փոքրիկ պատահարը որոշակի խցան առաջացրեց միջանցքի շարժման մեջ։</p>
<p>— Ի՞նչ է կատարվում այստեղ, — լսվեց Դրաքո Մալֆոյի սառը, միալար ձայնը։ Հարրին սկսեց ամեն ինչ տենդագին խցկրտել իր պատռված պայուսակի մեջ, հուսահատորեն ձգտելով շտապ հավաքել իրերն ու չքվել այդտեղից, քանի դեռ Մալֆոյը չէր հասցրել լսել իրեն հղված երաժշտական ուղերձը։</p>
<p>— Սա ի՞նչ խառնաշփոթ է, — լսվեց մեկ ուրիշ ծանոթ ձայն, որը պատկանում էր դեպքի վայր ժամանած Փերսի Ուիզլիին։</p>
<p>Գլուխը կորցնելով, Հարրին փորձեց խուճապահար փախուստի դիմել, բայց թզուկն առաջ նետվեց ու երկու ձեռքով կախվեց նրա ծնկներից՝ ստիպելով հավասարակշռությունը կորցրած նստել հատակին։</p>
<p>— Այսպե՜ս, — ասաց նա, նստելով Հարրիի ոտքերին — ահա՜ կո երաժշտական վալենտինը․</p>
<p><b>Աչքերը կանա՜չ են գորտերի՜ նման,</b></p>
<p><b>Մազերը փայլո՜ւմ են սև ձյութի նման,</b></p>
<p><b>Պաշտո՜ւմ եմ նրան, երնե՜կ ինձ սիրի,</b></p>
<p><b>Սև Լորդին հաղթած հերո՜ս քաջարի</b>։</p>
<p>Հարրին այդ պահին կհրաժարվեր Գրինգոթսում պահված իր բոլոր ոսկիներից, միայն թե կարողանար տեղում ցնդել ու անհետանալ։ Փորձելով բոլորի հետ միասին անհոգ ծիծաղել, նա մի կերպ ոտքի կանգնեց։ Ոտքերը թմրել էին թզուկի ծանրությունից։ Մինչ այդ Փերսին փորձում էր ծիծաղից արցունքոտ աչքերով ուսանողներին քշել դասարանները։</p>
<p>— Գնացե՜ք, գնացե՜ք, զանգը հինգ րոպե առաջ է հնչել։ Արա՜գ, շտապե՜ք ձեր դասարանները, — ասաց նա, առաջ հրելով կրտսեր տարիքի ուսանողներին, — դո՜ւ էլ, Մա՜լֆոյ։</p>
<p>Հարրին աչքերը վեր բարձրացրեց ու տեսավ, որ Մալֆոյը կռացավ ու ինչ-որ բան վերցրեց հատակից։ Չարամիտ ժպտալով, նա ցույց տվեց իր վերցրածը Քրեբին ու Գոյլին, և Հարրին գլխի ընկավ, որ դա Րիդվելի օրագիրն էր։</p>
<p>— Հետ տո՜ւր, — հանգիստ ասաց Հարրին։</p>
<p>— Հետաքրքիր է, թե Փոթթերն ինչ է գրում իր օրագրում, — ասաց Մալֆոյը, որն ակնհայտորեն կազմի վրա չէր նկատել օրագրի տարեթիվը և կարծում էր, որ իր ձեռքինը Հարրիի անձնական օրագիրն էր։ Ներկաներն անմիջապես սսկվեցին։ Ջինին անշարժ կանգնած՝ սարսափահար աչքերով նայում էր մե՜կ օրագրին, մե՜կ Հարրիին։</p>
<p>— Վերադարձրո՜ւ դա, Մա՜լֆոյ, — խիստ ասաց Փերսին։</p>
<p>— Միայն, երբ տեսնեմ, թե մեջն ինչ կա գրված, — Հարրիին ջղայնացնելու համար օրագիրը թափահարելով, ասաց Մալֆոյը։</p>
<p>— Որպես դպրոցի Ավագ… — սկսեց Փերսին, բայց Հարրիի բարկությունը արդեն ափերից դուրս էր եկել։ Նա հանեց իր կախարդական փայտիկն ու բղավեց․</p>
<p><b>— Էքսփելիարմուս, —</b> և ճիշտ այնպես, ինչպես Սառկեկը զինաթափեց Լոքհարթին, Մալֆոյի ձեռքից օրագիրը թռավ օդ։ Ռոնը, գոհունակությամբ ժպտալով, օդից բռնեց օրագիրը։</p>
<p>— Հա՜րրի, միջանցքներում հրաշագործելն արգելված է, ես պետք է զեկուցեմ այս մասին, գիտե՞ս…</p>
<p>Բայց Հարրիի համար միևնույն էր, նա Մալֆոյին մեկով զերո հաղթել էր, իսկ դրա համար արժեր թեկուզ ամեն օր հինգ միավոր կորցնել Գրիֆինդորի հաշվից։ Մալֆոյը անասելի կատաղած տեսք ուներ, և երբ Ջինին նրա կողքով անցավ դասարան մտնելու համար, նա ջգրոտ բղավեց աղջկա հետևից․</p>
<p>— Չեմ կարծում, թե Փոթթերը շատ հավանեց քո վալենտինը…</p>
<p>Ջինին դեմքն ափերով ծածկեց ու ներս վազեց դասարան։ Մռնչալով, Ռոնը նույնպես դուրս հանեց իր կախարդական փայտիկը, բայց Հարրին նրան մի կողմ քաշեց։ Բոլորովին հաճելի հեռանկար չէր Հմայախոսքերի ամբողջ դասի ընթացքում տզրուկներ փսխելը։</p>
<p>Միայն պրոֆեսոր Ֆլիթվիքի դասարան մտնելուց հետո Հարրին մի տարօրինակ բան նկատեց կապված Րիդվելի օրագրի հետ։ Իր բոլոր գրքերը ծայրից-ծայր թրջվել էին ալ կարմիր թանաքով, իսկ օրագիրը նույնքան մաքուր էր, որքան մինչև թանաքի թափվելը։ Նա փորձեց Ռոնի ուշադրությունը հրավիրել այդ հանգամանքի վրա, բայց Ռոնը կլանված էր իր կախարդական փայտիկի հերթական ընդվզումներով։ Փայտիկի ծայրից ինքնաբերաբար մորեգույն մեծ փուչիկներ էին դուրս գալիս, և Ռոնին ուրիշ ոչինչ չէր հետաքրքրում։</p>
<p>*</p>
<p>Այդ երեկո Հարրին բոլորից շուտ գնաց քնելու։ Մասամբ, իհարկե, պատճառն այն էր, որ նա համոզված էր, որ չի դիմանա Ֆրեդի ու Ջորջի ևս մեկ զուգերգին․ «Աչքերը կանա՜չ են գորտերի՜ նման…», բայց մասամբ էլ նա ուզում էր մեն-մենակ կրկին ուսումնասիրել Րիդվելի օրագիրը։ Ռոնը համոզված էր, որ Հարրին միայն ժամանակ էր կորցնում։</p>
<p>Հարրին նստեց մահճակալին ու մի ձեռքով թերթեց օրագրի դատարկ էջերը, որոնցից և ոչ մեկի վրա ոչ մի կաթիլ կարմիր թանաք չէր երևում։ Հետո մահճակալի կողքի պահարանի դարակից մի նոր թանաքաման հանեց, գրչափետուրը թաթախեց թանաքամանի մեջ և մի կաթիլ թանաք կաթեցրեց օրագրի առաջին էջի վրա։</p>
<p>Թանաքը մեկ վայրկյան փայլփլեց ու, ասես, ներծծվելով լրիվ անհետացավ էջից։ Արդյունքից ոգևորված, Հարրին ևս մեկ անգամ գրչափետուրը թաթախեց թանաքի մեջ ու գրեց․</p>
<p><b>«Իմանունը Հարրի Փոթթեր է»</b>։</p>
<p>Բառերը մեկ վայրկյան փայլեցին էջի վրա, և առանց հետք թողնելու նույնպես ներծծվեցին։ Հետո, վերջապես, մի բան կատարվեց, ինչին Հարրին բոլորովին պատրաստ չէր․ էջի վրա՝ իր իսկ գրած թանաքի գույնով, հայտնվեցին բառեր, որոնք Հարրին չէր գրել․</p>
<p><b>§ Ողջույն, Հարրի Փոթթեր, իմ անունը Թոմ Րիդվել է։ Ինչպե՞ս է իմ օրագիրը ձեռքդ ընկել»</b>։</p>
<p>Այս բառերն էլ անհետացան, բայց միայն այն պահին, երբ Հարրին սկսեց պատասխան գրել․</p>
<p><b>«Ինչ-որ մեկը փորձում էր ազատվել քո օրագրից և նետել էր զուգարանի անցքը»</b>։</p>
<p>Հարրին հուզված սպասեց պատասխանին։</p>
<p><b>«Ի՜նչ լավ է, որ ես իմ հիշողությունները թանաքից ավելի դիմացկուն միջոցով եմ գրառել։ Ես գիտեի, որ անպատճառ կլինեն այնպիսիք, ովքեր չեն ուզենա, որ իմ օրագիրը երբևէ որևէ մեկն ընթերցի»</b>։</p>
<p><b>«Իսկ ինչու՞ պիտի ինչ-որ մեկը չուզենա, որ այն ընթերցեն…»</b> — արագ հարցրեց Հարրին, հուզմունքից կրկին թանաք կաթեցնելով էջի վրա։</p>
<p><b>«Այս օրագիրը այնպիսի սարսափելի հիշողություններ է</b></p>
<p><b>պարունակում, որոնք մինչև այժմ գաղտնի են պահվում՝ հիշողություններ այն ողբերգական իրադարձությունների մասին, որոնք տեղի են ունեցել Հոգվարթսի Կախարդանքի ու Հրաշագործության դպրոցում հիսուն տարի առաջ»․</b></p>
<p><b>«Հիմա ես հենց այդտեղ եմ գտնվում, —</b> արագ գրեց Հարրին, — <b>Ես Հոգվարթսում եմ, և կրկին սարսափելի բաներ են կատարվում այստեղ։ Դու որևէ բան գիտե՞ս Գաղտնի սրահի մասին»</b>։</p>
<p>Նրա սիրտը մուրճի պես հարվածում էր կրծքավանդակին։ Րիդվելի ձեռագիրը ավելի արագ ու անփույթ դարձավ, կարծես նա շտապում էր Հարրիին հայտնել իր իմացածը։</p>
<p><b>«Իհարկե գիտեմ Գաղտնի սրահի մասին։ Մեր ժամանակներում մեզ ասում էին, որ դա առասպել է, որ այն գոյություն չունի։ Բայց դա սուտ էր։ Իմ սովորելու հինգերորդ տարում Սրահը բացվեց, և հրեշը մի քանի անգամ հարձակվեց մարդկանց վրա։ Ի վերջո, մեկը դարձավ նրա զոհը։ Ես եմ բռնել այն անձին, որը բացել էր Սրահը։ Նրան հեռացրին դպրոցից, բայց Հոգվարթսի տնօրեն պրոֆեսոր Դիփեթը ՝ վախենալով այդ իրադարձության բացահայտման խայտառակությունից, արգելեց ինձ որևէ մեկին ասել ճշմարտությունը։ Մի պատմություն հորինեցին, իբր աղջիկը զոհվել էր դժբախտ պատահարի պատճառով։ Ինձ մի շատ գեղեցիկ փորագրված Պատվո զինավահան տվեցին և զգուշացրին, որ բերանս փակ պահեմ։ Բայց ես գիտեի, որ դա կարող է կրկին պատահել։ Հրեշը կենդանի մնաց, և նա, ով կարող էր դրան դուրս կանչել, բանտ չնետվեց»։</p>
<p>Հարրին քիչ մնաց հուզմունիքից շրջեր թանաքամանը՝ շտապելով արագ պատասխան գրել․</p>
<p><b>«Ամեն ինչ կրկնվում է։ Արդեն երեք հարձակում է եղել, և ոչ ոք չգիտի, թե ով է կանգնած դրանց հետևում։ Իսկ անցած անգամ դա ո՞վ է եղել»</b>։</p>
<p><b>«Կարող եմ ցույց տալ քեզ, եթե ուզում ես, —</b> պատասխանեց Րիդվելը, — <b>ինքդ կտեսնես, եթե իմ ասածը քեզ չհամոզի։ Կարող եմ տանել քեզ այն օրերի իմ հիշողությունների մեջ, այն գիշերվա հիշողությունների մեջ, երբ բռնեցի Սրահը բացողին»</b>։</p>
<p>Հարրին տատանվում էր, նրա գրչափետուրը մի պահ կանգ առավ օրագրի վրա։ Ի՞նչ էր ուզում ասել Րիդվելը։ Այդ ինչպես կարող է ինքը մտնել ինչ-որ մեկի հիշողությունների մեջ։ Հարրին նյարդայնորեն նայեց ննջարանի դռանը, որը դանդաղ ընկղմվում էր մթության մեջ։ Հետ նայելով օրագրի էջին, նա տեսավ նոր հայտնված կարմիր բառեր․</p>
<p><b>«Թույլ տուր ցույց տամ քեզ»</b>։</p>
<p>Հարրին կես վայրկյան էլ տատանվ</b>եց ու էջի վրա գրեց․ <b>«Լավ»</b>։</p>
<p>Օրագրի էջերը սկսեցին արագ-արագ թերթվել, կարծես ուժեղ քամի էր փչում դրանց վրա։ Հասնելով հունիս ամսվա կեսերին, էջերը կանգ առան։ Հարրին՝ բերանը զարմանքից բաց, տեսավ, որ օրագրի էջի վրա հունիսի տասերեքը նշող փոքրիկ քառակուսին, կարծես, վերածվեց մի շատ պստլիկ հեռուստացույցի էկրանի։ Դողացող ձեռքերով նա բարձրացրեց օրագիրը, որպեսզի ավելի լավ տեսնի, և մինչ կհասցներ նույնիսկ հասկանալ, թե ինչ էր կատարվում, ինչ-որ գերբնական ուժով առաջ մղվեց դեպի անբնական մեծացող պատուհանը։ Հանկարծ նա զգաց, ինչպես իր մարմինը բարձրացավ մահճակալից ու գլխով առաջ հրվեց՝ սուզվելով գույների ու ստվերների շրջապտույտի մեջ։</p>
<p>Հարրին զգաց, որ իր ոտքերը հարվածեցին ամուր գետնին։ Ամբողջ մարմնով դողալով, նա ուղիղ կանգնեց, իսկ նրան շրջապատող մշուշապատ ստվերները հանկարծ պարզվեցին և հստակ, պարզ ուրվագծեր ստացան։</p>
<p>Հարրին անմիջապես հասկացավ, թե ինքը որտեղ էր գտնվում։ Այդ շրջանաձև սենյակը՝ պատերին փակցված քնած դիմանկարներով, Դամբլդորի առանձնասենյակն էր, սակայն գրասեղանի հետևում նստած մարդը Դամբլդորը չէր։ Մի անչափ նիհար, ասես ծերությունից ծառի պես չորացած մարմնով ու գրեթե լրիվ ճաղատ գլխով հրաշագործ էր նստած սեղանի հետևում և մոմերի լույսի տակ նամակ էր կարդում։ Հարրին առաջ այդ մարդուն երբեք չէր տեսել։</p>
<p>— Ներեցե՜ք, — ասաց նա դողացող ձայնով, — ես չէի ուզում անհանգստացնել ձեզ, բայց…</p>
<p>Սակայն հրաշագործը նույնիսկ գլուխը չբարձրացրեց Թեթևակի խոժոռվելով նա շարունակեց կարդալ։ Հարրին ավելի մոտ քայլեց նրա գրասեղանին ու անհամարձակ կակազեց․</p>
<p>— Ես, ըըը՜մ… ես, գնա՞մ… կարելի՞ է…</p>
<p>Հրաշագործը շարունակեց անտեսել նրան։ Նա կարծես նույնիսկ չէր էլ լսել Հարրիին։ Մտածելով, որ հրաշագործը կարող է խուլ լինել, Հարրին ձայնը բարձրացրեց։</p>
<p>— Ներեցե՜ք, որ անհանգստացրի ձեզ։ Ես հիմա կհեռանա՜մ, — գրեթե բղավեց նա։</p>
<p>Հրաշագործը ծանր հոգոցով ծալեց նամակը, ոտքի կանգնեց, անցավ Հարրիի կողքով, առանց նույնիսկ մի հայացք ձգելու նրա վրա, և գնաց բացելու իր սենյակի պատուհանների վարագույրները։</p>
<p>Պատուհանից դուրս երկինքը բոսորագույն էր, կարծես մայրամուտի ժամն էր։ Հրաշագործը մոտեցավ սեղանին, նստեց ու ձեռքերն իրար միացնելով սկսեց նայել դռանը, ասես ինչ-որ բանի էր սպասում։</p>
<p>Հարրին շուրջը նայեց։ Ո՜չ փյունիկ Ֆոքսն էր երևում, ո՜չ ծլնգացող ու բզզացող արծաթյա գործիքները։ Դա Րիդվելի հիշողությունների Հոգվարթսն էր։ Այսինքն Հարրիին անծանոթ այդ հրաշագործը, թեև Տնօրեն Էր, բայց Դամբլդորը չէր, իսկ ինքը՝ Հարրին, նույնիսկ ուրվական էլ չէր, և լրիվ անտեսանելի էր հիսուն տարի առաջ ապրած մարդկանց համար։</p>
<p>Դուռը թակեցին։</p>
<p>— Ներս եկե՜ք, — ասաց ծեր հրաշագործը թույլ ձայնով։</p>
<p>Մոտ տասնվեց տարեկան մի տղա ներս մտավ և հանեց իր սրածայր գլխարկը։ Նրա կրծքին փայլփլում էր Ավագի արծաթյա կրծքանշանը։ Նա Հարրիից շատ ավելի բարձրահասակ էր, բայց նույնպես ձյութի պես սև մազեր ուներ։</p>
<p>— Ա՜հ, Րի՜դվել… — ասաց Տնօրենը։</p>
<p>— Դուք ուզում էիք տեսնե՞լ ինձ, պրոֆեսոր Դի՜փեթ, — ասաց Րիդվելը։</p>
<p>Նա շատ նյարդային տեսք ուներ։</p>
<p>— Նստի՜ր, — ասաց Դիփեթը, — ես հենց նոր կարդում էի քո գրած նամակը։</p>
<p>— Օ՜հ, — ասաց Րիդվելը։ Նա նստեց և ամուր սեղմեց ձեռքերը։</p>
<p>— Տղա՜ս, — շատ բարեսրտորեն ասաց Դիփեթը, — ես չեմ կարող թույլ տալ քեզ ամառային արձակուրդներին մնալ դպրոցում։ Մի՞թե, իսկապես, չես ուզում տուն գնալ արձակուրդների ժամանակ։</p>
<p>— Ո՜չ, — անմիջապես պատասխանեց Րիդվելը, — Ես կգերադասեի մնալ Հոգվարթսում, քան վերադառնալ…</p>
<p>— Դու արձակուրդների ժամանակ ապրում ես մագլական որբանոցում, եթե չեմ սխալվում, — հետաքրքրված ասաց Դիփեթը։</p>
<p>— Այո՜, սը՜ր, — թեթևակի շառագունելով ասաց Րիդվելը։</p>
<p>— Դու մագլածի՞ն ես…</p>
<p>— Կես-արյուն, սը՜ր։ Հայրս մագլ է եղել, իսկ մայրս՝ վհուկ։</p>
<p>— Եվ ծնողներդ, երկուսն էլ…</p>
<p>— Մայրս մահացավ իմ ծնվելուց անմիջապես հետո, սը՜ր։ Որբանոցում ինձ ասել են, որ նա հազիվ այնքան ապրեց, որ ինձ անուն տա․ Թոմաս՝ հորս անունով և Գլոստոր-Վեսմորդ՝ ի պատիվ պապիս։</p>
<p>Դիփեթը կարեկցանքով ինչ-որ բան մրմնջաց։</p>
<p>— Թո՜մ, ամբողջ խնդիրն այն է, որ թեև հատուկ քեզ համար կարելի է բացառություն անել և թույլ տալ, որ արձակուրդներին մնաս ամրոցում, բայց ներկայիս հանգամանքներում…</p>
<p>— Դուք նկատի ունեք այդ բոլոր հարձակումնե՞րը, սը՛ր, — ասաց Րիդվելը, և Հարրիի սիրտն ուժեղ բաբախեց։ Նա ավելի մոտ գնաց՝ վախենալով որևէ բառ բաց թողնել։</p>
<p>— Անշո՜ւշտ, — ասաց Տնօրենը, — պատկերացնու՞մ ես, տղա՜ս, ինչպիսի հիմարություն կլինի իմ կողմից թույլ տալ քեզ ամրոցում մնալ կիսամյակի ավարտից հետո, հատկապես վերջերս տեղի ունեցած դժբախտության լույսի ներքո… Այդ խեղճ աղջկա մահը… Դու շատ ավելի ապահով կլինես քո որբանոցում։ Ըստ էության, Հրաշագործության նախարարությունում արդեն նույնիսկ խոսում են դպրոցը փակելու մասին։ Մենք մազաչափ անգամ չենք մոտեցել այս բոլոր… անախորժությունների աղբյուրի բացահայտմանը…</p>
<p>Րիդվելի աչքերը լայն չռվել էին։</p>
<p>— Սը՜ր, իսկ եթե այդ անձը բռնվի… իսկ եթե ամեն ինչ վերջանա…</p>
<p>— Ի՞նչ ես ուզում ասել, տղա՜ս, — ասաց Դիփեթը խզված ձայնով ու ձիգ նստեց բազկաթոռի մեջ, — Րի՜դվել, ուզում ես ասել, որ ինչ-որ բան գիտե՞ս այդ հարձակումների մասին։</p>
<p>— Ո՜չ, սը՜ր, — արագ պատասախանեց Րիդվելը։</p>
<p>Բայց Հարրին համոզված էր, որ դա ճիշտ այնպիսի «ոչ» էր, ինչպիսին ինքն ասել էր Դամբլդորին։</p>
<p>Դիփեթը հետ ընկավ բազկաթոռին թեթևակի հիասթափված։</p>
<p>— Կարող ես գնալ, Թո՜մ…</p>
<p>Րիդվելը վեր կացավ աթոռից և անձայն դուրս եկավ սենյակից։ Հարրին գնաց նրա հետևից։</p>
<p>Նրանք ցած իջան պտուտակաձև շարժվող աստիճաններով և դուրս եկան մութ միջանցք՝ գարգոյլի արձանի կողքին։ Րիդվելը կանգնեց, Հարրին՝ նույնպես։ Հարրին տեսնում էր, որ Րիդվելը շատ լուրջ մտածում էր ինչ-որ բանի մասին։ Նա կծում էր շրթունքը, և նրա ճակատը ակոսված էր մտահոգության կնճիռներով։</p>
<p>Հետո Րիդվելը կարծես որոշում կայացրեց և սկսեց արագ քայլել</p>
<p>միջանցքով։ Հարրին անձայն սահեց նրա հետևից։ Նրանք ոչ մեկին</p>
<p>չտեսան մինչև հասան Շքամուտքի դահլիճը։ Մի բարձրահասակ հրաշագործ, երկար շագանակագույն մազերով ու մորուքով, ձայն տվեց Րիդվելին մարմարյա աստիճաններից․</p>
<p>— Ի՞նչ ես անում այստեղ, այս ուշ ժամին, Թո՜մաս։</p>
<p>Հարրին աչքերը պլշեց հրաշագործի վրա։ Նա ոչ այլ ոք քան հիսուն տարով երիտասարդ Դամբլդորն էր։</p>
<p>— Ես գնացել էի, տնօրենի մոտ, սը՛ր, — պատասխանեց Րիդվելը։</p>
<p>— Արդեն ուշ է, շտապի՜ր քնելու, — ասաց Դամբլդորը և Րիդվելին նայեց Հարրիին այնքան լավ ծանոթ, խորաթափանց հայացքով։ — Այս օրերին, պետք չէ միայնակ թափառել միջանցքներում… քանի դեռ…</p>
<p>Նա ծանր հոգոց հանեց, Րիդվելին բարի գիշեր մաղթեց ու հեռացավ։ Րիդվելը սպասեց, մինչև Դամբլդորը դուրս եկավ տեսադաշտից, և արագ ուղղվեց դեպի մութ զնդանները տանող միջանցքը, Հարրին էլ կրնկակոխ՝ նրա հետևից։</p>
<p>Բայց, ի մեծագույն հիասթափություն Հարրիի, Րիդվելը ո՜չ ինչ-որ գաղտնուղի մտավ, ո՜չ էլ գաղտնի միջանցք, այլ՝ հենց այն զնդանը, որտեղ սովորաբար կայանում էին Սառկեկի հմայադեղերի դասերը։ Ջահերը մարած էին, և երբ Րիդվելը գրեթե լրիվ ծածկեց դուռը, մթության մեջ Հարրին կարող էր տեսնել միայն դռան նեղ բացվածքից ներս թափանցող աղոտ լույսով ուրվագծված տղային, որն անշարժ կանգնած դիտում էր անցումը։</p>
<p>Հարրիի կարծիքով նրանք առնվազն մեկ ժամ կանգնած մնացին այդտեղ։ Նրան տեսանելի էր ընդամենը դռան ճեղքի մոտ լարված կանգնած Րիդվելը, որն արձանի պես անշարժ, ասես ինչ-որ բանի էր սպասում։ Եվ հենց այն պահին, երբ Հարրիի ոգևորությունը գրեթե լրիվ մարել էր, իսկ հետաքրքրասիրությունը սկսել էր վերածվել հիասթափության, և նա արդեն ուզում էր վերադառնալ ներկան, մի ձայն լսվեց դռան հետևից։</p>
<p>Ինչ-որ մեկը գաղտագողի շարժվում էր միջանցքով։ Հարրին լսեց, ինչպես մեկն անցավ այն զնդանի մոտով, որտեղ կանգնած էին ինքն ու Րիդվելը։ Տղան ստվերի նման դուրս սահեց դռնից ու շարժվեց անծանոթի հետևից։ Հարրին ոտքերի մատների վրա հնարավորինս անձայն հետևեց նրան, մոռանալով, որ ինքն անտեսանելի ու անլսելի է այդ պահին։ Երևի մոտ հինգ րոպե նրանք հետևեցին ոտնաձայներին, մինչև Րիդվելը հանկարծ կանգ առավ միջանցքի շրջադարձի մոտ և գլուխն առաջ թեքեց ձայների ուղղությամբ։ Հարրին լսեց, ինչպես մի դուռ ճռռալով բացվեց, և ինչ-որ մեկն սկսեց խոսել շատ բամբ շշուկով․</p>
<p>— Արի՛… Դուրս արի՛… Քեզ պետք է դուրս տանեմ էստեղից… Արի՛, արագ արի՛, մտիր արկղը…</p>
<p>Ինչ-որ ծանոթ բան կար այդ ձայնի մեջ։</p>
<p>Րիդվելը հանկարծ առաջ թռավ միջանցքի շրջադարձից։ Հարրին մի քայլ առաջ գնաց նրա հետևից։ Նա տեսավ մի աժդահա տղայի ուրվագիծը, որը կորացած կանգնած էր կիսաբաց դռան կողքին, իսկ նրա ոտքերի մոտ մի մեծ արկղ էր դրված։</p>
<p>— Բարի երեկո, Ռուբե՛ուս, — կտրուկ ասաց Րիդվելը։</p>
<p>Տղան դուռը զրմփոցով փակեց և ուղիղ կանգնեց տեղում։</p>
<p>— Ի՞նչ ես անում էստեղ, Թո՛մ։</p>
<p>Րիդվելը ավելի մոտ քայլեց։</p>
<p>— Վե՛րջ, — ասաց նա, — ես ստիպված եմ հանձնել քեզ, Ռուբե՛ուս։ Նրանք արդեն խոսում են Հոգվարթսը փակելու մասին, եթե հարձակումները չդադարեն։</p>
<p>— Ի՞նչի մասին ես խոսում…</p>
<p>— Չեմ կարծում, թե դու իրականում ուզում էիր որևէ մեկին սպանել։ Բայց հրեշները ընտանի կենդանի չեն դառնում։ Ես, իրոք, կարծում եմ, որ քո հրեշին պարզապես զբոսանքի համար էիր բաց թողել, և…</p>
<p>— Նա երբեք ոչ մեկին չի սպանել, — ասաց խոշորամարմին տղան, ասես իրենով պատնեշելով փակ դուռը։ Դռան հետևից Հարրին շատ տարօրինակ քստքստոց ու քրծբրծոց լսեց։</p>
<p>— Վերջացրո՛ւ, Ռուբե՛ուս, — ասաց Րիդվելը՝ ավելի մոտենալով նրան, — մահացած աղջկա ծնողները վաղն այստեղ կլինեն։ Հոգվարթսը պետք է առնվազն հոգա, որպեսզի նրանց աղջկան սպանող հրեշը ոչնչացվի։</p>
<p>— Նա՛ չի եղել սպանողը, — գոռաց տղան, և նրա ձայնը արձագանքեց մութ միջանցքում, — Նա չէր անի… Նա երբեք…</p>
<p>— Մի կողմ քաշվի՛ր, — ասաց Րիդվելը՝ հանելով իր կախարդական փայտիկը։</p>
<p>Նրա հմայանքը հանկարծ լուսաճաճանչ ցոլքով լուսավորեց միջանցքը։ Խոշորամարմին տղայի թիկունքում դուռն անպիսի հզոր ուժով բացվեց, որ տղան ամբողջ մարմնով ծեփվեց դիմացի պատին։ Դռնից դուրս եկավ մի արարած, որի տեսքից Հարրին երկար սրաձայն սարսափի ճիչ արձակեց, որն իրենից բացի ոչ ոք չլսեց։ Ահարկու չափերի գետնահար, բրդոտ մարմինը կախված էր աքցանաձև, երկար թաթերի միացման կետում, մարմնի գագաթին կենդանական, անբնական փայլով առկայծող բազմաթիվ աչքեր էին, իսկ դրանց տակ՝ կարծես օդը խրթխրթացնող, թրերի պես սուր, ունելիանման ծնոտներ։ Րիդվելը կրկին բարձրացրեց իր կախարդական փայտիկը, բայց արդեն ուշ էր։ Այդ արարածը առաջ նետվեց ու նրան գետնին փռելով սլացավ միջանցքով՝ ահարկու շարժելով իր բազմաթիվ ոտքերը, և անհետացավ շրջադարձի հետևում։ Րիդվելը ոտքի ցատկեց և կրկին բարձրացրեց իր փայտիկը։</p>
<p>— Ոոոոոոոոո՜չ… — բղավեց խոշորամարմին տղան՝ նետվելով Րիդվելի վրա, ու նրա ձեռքից խլելով փայտիկը, գետին տապալեց նրան։</p>
<p>Տեսարանը մշուշվեց, մթությունը դարձավ կատարյալ։ Հարրին զգաց, որ ընկնում է և ձեռքերը լայն տարածած թրմփաց Գրիֆինդորի աշտարակի ննջարանում իր մահճակալի վրա։ Օրագիրը բաց ընկած էր նրա կրծքին։ Մինչ Հարրին կհասցներ շունչը տեղը բերել, ննջարանի դուռը կրնկի վրա բացվեց, և Ռոնը սրընթաց ներս մտավ։</p>
<p>— Ահա թե որտեղ ես թաքնվում, — ասաց նա։</p>
<p>Հարրին նստեց մահճակալին։ Նա ոտքից գլուխ քրտնած էր և ամբողջ մարմնով ցնցվում էր անկառավարելի դողերոցքից։</p>
<p>— Ի՞նչ է պատահել, — ասաց Ռոնը՝ անհանգստացած նայելով նրան։</p>
<p>— Հա՛գրիդն է եղել, Ռո՛ն… Հագրիդն է հիսուն տարի առաջ բացել Գաղտնի սրահը…</p>
<hr />
</body></html>