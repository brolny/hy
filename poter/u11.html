<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 11">
<meta name="Description" content="Գաղտնի սրահը 11">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասնմեկերորդ<br>Մենամարտի ակումբը</h2>
<p>Կիրակի առավոտյան Հարրին արթնացավ հիվանդանոցային սենյակում տարածված ձմեռային արևի շլացուցիչ լույսից։ Նրա ձեռքի ոսկորները լրիվ վերականգնվել էին, սակայն մկանները դեռ քարացած էին։ Հարրին արագ նստեց անկողնում և նայեց Քոլինի մահճակալին։ Բայց նրա մահճակալը թաքնված էր այն վարագույրներով, որոնց հետևում ինքը գիշերազգեստ էր հագել երեկ։ Տեսնելով, որ Հարրին արթնացել է, մադամ Պոմֆրին նախաճաշի մատուցարանը ձեռքին շտապեց նրա մոտ և սկսեց շփել, տրորել ու ձգրտել նրա ձեռքն ու մատները։</p>
<p>— Ամեն ինչ կարգին է, — ասաց նա, մինչ Հարրին առողջ բայց անվարժ ձախ ձեռքով վարսակի շիլա էր դնում իր ափսեի մեջ։</p>
<p>— Երբ ուտես վերջացնես, կարող ես գնալ։</p>
<p>Հարրին կարողացածին չափ արագ հագնվեց ու շտապեց դեպի Գրիֆինդորի աշտարակը՝ Քոլինի և Դոբիի մասին Ռոնին ու Հերմիոնային ժամ առաջ պատմելու անհամբեր ցանկությամբ։ Բայց Ռոնն ու Հերմիոնան արդեն աշտարակում չէին։ Հարրին գնաց նրանց փնտրելու՝ փորձելով կռահել, թե ուր կարող էին գնացած լինել, մի քիչ էլ իրեն վիրավորված զգալով, որ նրանք չէին շտապել հետաքրքվելու՝ արդյոք իր բոլոր ոսկորները բարեհաջող են աճել, թե՝ ոչ։</p>
<p>Գրադարանի մոտով անցնելիս, Հարրին հանդիպեց Փերսի Ուիզլիին, որը կարծես ավելի լավ տրամադրություն ուներ, քան իրենց նախորդ հանդիպման ժամանակ։</p>
<p>— Օ՛հ, ողջույն, Հարրի, — ասաց Փերսին, — Գերազանց էիր թռչում երեկ, իսկապե՜ս գերազանց։ Գրիֆինդորը քո շնորհիվ առաջին տեղը բարձրացավ Միաբանությունների գավաթի մրցույթում։ Դու հիսո՜ւն միավոր շահեցիր մեզ համար։</p>
<p>— Ռոնին ու Հերմիոնային պատահաբար չե՞ս տեսել, — հարցրեց Հարրին։</p>
<p>— Ոչ, չեմ տեսել, — ասաց Փերսին՝ դադարելով ժպտալ, — հուսով եմ, որ Ռոնը կրկին աղջիկների զուգարան չի մտել…</p>
<p>Հարրին ինքն իրեն ստիպեց ծիծաղել, հետո սպասեց, մինչև Փերսին տեսադաշտից դուրս գա, ու շտապեց դեպի Լալկան Մարթայի զուգարանը։ Նա չգիտեր, թե ինչու պիտի Ռոնը և Հերմիոնան այնտեղ լինեին, բայց ստուգելով, որ մոտակայքում ոչ Ֆիլչը լինի, ոչ էլ ավագներից մեկնումեկը, դուռը բացեց ու անմիջապես լսեց նրանց ձայները՝ ամենամոտիկ խցիկի դռան հետևից։</p>
<p>— Ես եմ, — ասաց նա՝ դուռն իր հետևից փակելով։ Խցիկի ներսից մի կլթոց եկավ, ջրի ճողփյուն և սարսափահար հոգոց, ու Հարրին տեսավ Հերմիոնայի աչքը՝ խցիկի բռնակի տակի անցքից։</p>
<p>— Հա՜րրի, — ասաց Հերմիոնան, — ինչպե՜ս վախեցրիր մեզ։ Ներս արի։ Ձեռքդ ինչպե՞ս է։</p>
<p>— Լավ է, — պատասխանեց Հարրին ներս խցկվելով խցիկի մեջ։ Զուգարանակոնքի վրա տեղադրված էր մի հին կաթսա։ Կաթսայի տակից լսվող փրթփրթոցից Հարրին կռահեց, որ զուգարանակոնքի մեջ կրակ էր վառվում։ Ջրադիմացկուն, տեղափոխելի խարույկներ վառելը Հերմիոնայի առանձնահատուկ ձիրքն էր։</p>
<p>— Մենք կգայինք քեզ տեսության, բայց որոշեցինք, որ ճիշտ կլինի սկսել Կերպափոխման էլեքսիր եփելը, — բացատրեց Ռոնը, մինչ Հարրին փորձում էր իր հետևից կրկին փակել խցիկի դուռը։</p>
<p>— Մենք որոշեցինք, որ կաթսան թաքցնելու ամենաապահով վայրն այստեղ է։</p>
<p>Հարրին սկսեց պատմել նրանց Քոլինի մասին, բայց Հերմիոնան ընդհատեց։</p>
<p>— Մենք արդեն գիտենք։ Առավոտյան լսեցինք, ինչպես էր պրոֆեսոր ՄըքԳոնագալը պատմում պրոֆեսոր Ֆլիթվիքին։ Ահա թե ինչու որոշեցինք ժամ առաջ սկսել էլեքսիրը եփել։</p>
<p>— Ինչքան ավելի շուտ լսենք Մալֆոյի խոստովանությունը, այնքան ավելի լավ, — մրթմրթաց Ռոնը։ — Գիտե՞ս, ինչ եմ մտածում։ Նա այնքան կատաղած էր քվիդիչի խաղից հետո, որ վրեժխնդիր եղավ խեղճ Քոլինից։</p>
<p>— Մի բան էլ կա, — ասաց Հարրին, դիտելով, թե ինչպես է Հերմիոնան տարեկանաժանգառի կապոցը պոկոտում ու նետում կաթսայի մեջ, — գիշերվա կեսին Դոբին էր եկել ինձ այցելության։</p>
<p>Ռոնը և Հերմիոնան զարմացած նայեցին նրան։ Հարրին պատմեց այն ամենը, ինչ Դոբին էր իրեն ասել կամ… ավելի ճիշտ, չէր ասել։ Ռոնը և Հերմիոնան բերանները բաց լսում էին նրան։</p>
<p>— Գաղտնի սրահը առաջ էլ է բացվե՞լ, — հարցրեց Հերմիոնան։</p>
<p>— Ահա և պատասխանը, — հաղթական ձայնով ասաց Ռոնը։ — Լուցիուս Մալֆոյն է բացել Սրահը, երբ սովորում էր այստեղ տարիներ առաջ, իսկ հիմա սովորեցրել է մեր հարազատ Դրաքոյին, թե ինչպես պետք է անել դա։ Մեկ անգամ մեկի պես պարզ է։ Երնե՜կ Դոբին պատմած լիներ քեզ, թե ինչ տեսակի հրեշ է բնակվում այնտեղ։ Թեև անհասկանալի է, թե ինչպես ոչ մեկը մինչև հիմա դեռևս չի տեսել այդ հրեշին դպրոցի միջանցքներում շրջելիս։</p>
<p>— Գուցե նա կարող է անտեսանելի՞ դառնալ, — մտորեց Հերմիոնան՝ տզրուկները սուզելով կաթսայի հատակը, — կամ գուցե կարող է կերպափոխվել և… օրինակ՝ զինազգեստի տեսք ընդունել… կամ դրա նման մի բան… Ես կարդացել եմ քամելեոն վամպուրկների մասին։</p>
<p>— Դու չափազանց շատ ես կարդում, Հերմիոնա, — ասաց Ռոնը՝ չորացրած ժանեկաթև ճանճերը լցնելով տզրուկների վրա։ — Նա ճմրթեց ճանճերի դատարկ տոպրակն ու շրջվելով նայեց Հարրիին։</p>
<p>— Ուրեմն, Դոբին մեզ խանգարեց անցնել սյան միջով և ձեռքդ էլ, փաստորեն, Դոբին կոտրեց… — նա գլուխն օրորեց։ — Գիտե՞ս ինչ, Հարրի, եթե նա չդադարի քո կյանքը փրկելու փորձեր անել, ապա վաղ թե ուշ ինքը քեզ մահվան դուռը կհասցնի։</p>
<p>*</p>
<p>Այն լուրը, որ Քոլին Քրիվին հարձակման է ենթարկվել և քարացած պառկած է հիվանդանոցային աշտարակում, մինչև երկուշաբթի առավոտ տարածվեց ամբողջ դպրոցում։ Մթնոլորտը հանկարծ լցվեց կասկածներով ու լուրերով։ Առաջին դասարանցիները ամրոցով շարժվում էին միայն իրար ձեռք բռնած, ուս-ուսի կպած, խիտ խմբերով, ասես վախենում էին, որ հարձակման կենթարկվեն, եթե համարձակվեն մենակ քայլել։</p>
<p>Ջինի Ուիզլին, որը Հմայախոսքերի դասին նստում էր Քոլին Քրիվիի կողքին, աննկարագրելի վհատված էր։ Բայց, Հարրիի կարծիքով, Ջորջն ու Ֆրեդը սխալ մեթոդ էին կիրառում նրան սփոփելու ու տրամադրությունը բարձրացնելու համար։ Նրանք հերթով պղպջակներով ծածկված դիմակ ու ձեռնոցներ էին հագնում և միջանցքներում արձանների հետևից անսպասելի դուրս թռչելով «բուու» գոռում Ջինիի վրա և այդ խեղկատակությունը դադարեցրին միայն այն ժամանակ, երբ Փերսին՝ կատաղությունից արդեն կաթվածի եզրին հասած, սպառնաց, որ ինքը կգրի տիկին Ուիզլիին, քանի որ նրանց պատճառով Ջինին մղձավանջներ է տեսնում։</p>
<p>Մինչ այդ, դասատուների աչքից գաղտնի, շատ բուռն առևտուր էր ծավալվել դպրոցում՝ չարխափան թալիսմանների, հմայակների, ամուլետների, հուռութների, արուրքների, աղոթած շարժմակների հանպատրաստից առաջացած «սև շուկայում»։ Նեվիլ Լոնգբոթոմը գնեց մի մեծ զզվելի գարշահոտ սպիտակ սոխ, սրածայր բոսորագույն բյուրեղ և տրիտոնի արդեն փտող պոչ։ Եվ երբ գրիֆինդորցի մյուս տղաները հիշեցրին, որ նրան ոչ մի վտանգ չի սպառնում, որովհետև նա զտարյուն է, և անհավանական է, որ հարձակման ենթարկվի, Նեվիլը կլոր աչքերով, վախեցած պատասխանեց․</p>
<p>— Առաջինը Ֆիլչի վրա չհարձակվեցի՞ն… Ո՞վ չգիտի, որ ես էլ եմ գրեթե սքիբ։</p>
<p>*</p>
<p>Դեկտեմբերի երկրորդ շաբաթվա սկզբին պրոֆեսոր ՄըքԳոնագալը սովորականի պես աշակերտներին առաջարկեց լրացնել Ծննդյան տոների արձակուրդներին դպրոցում մնալ ցանկացողների ցուցակը։ Հարրին, Ռոնը և Հերմիոնան անմիջապես ցուցակագրվեցին։ Նրանք լսել էին, որ Մալֆոյն էլ է որոշել դպրոցում մնալ, ինչը նրանց մոտ լուրջ կասկածներ առաջացրեց։ Այսպիսով, արձակուրդների ժամանակ Կերպափոխման Էլեքսիրն օգտագործելու և Մալֆոյից խոստովանություն կորզելու հիանալի հնարավորություն էր ստեղծվում։</p>
<p>Դժբախտաբար, էլեքսիրը վերջնականապես պատրաստելու համար դեռևս երկու շաբաթ ժամանակ էր պահանջվում։ Դրանից բացի, նրանք դեռ չէին ճարել ազիսրուվառ եղջերավոր մողեսի փոշիացրած եղջյուրը և քարանձավային լուսատու կրիայի մանրացրած պատյանը, իսկ դրանք ձեռք բերելու միակ հնարավոր վայրը Սառկեկի անձնական պահուստներն էին։ Սակայն Հարրին կգերադասեր դեմառդեմ հանդիպել Սլիզերինի առասպելական հրեշին, քան բռնվել Սառկեկի կողմից՝ նրա աշխատասենյակից գողություն անելիս։</p>
<p>— Մեզ պետք է ընդամենը մի մեծ խառնաշփոթ սարքել, — ոգևորված ասաց Հերմիոնան, սլիզերինցիների հետ հինգշաբթի օրվա երկու ժամ Հմայաթուրմերի համատեղ դասից մի քանի օր առաջ։ — Իրարանցման ժամանակ մեզնից մեկնումեկը կսողոսկի Սառկեկի աշխատասենյակը և կվերցնի այն ամենը, ինչ մեզ պետք է։</p>
<p>Հարրին ու Ռոնը նյարդային նայեցին նրան։</p>
<p>— Կարծում եմ, որ ճիշտ կլինի, եթե գողության մասով անձամբ ես զբաղվեմ, — շարունակեց Հերմիոնան առարկություն չհանդուրժող տոնով, — ձեզ երկուսիդ հաստատ կհեռացնեն դպրոցից, եթե մի նոր պատմության մեջ ընկնեք, իսկ ես բացարձակ մաքուր հեղինակություն ունեմ։ Ուրեմն դուք պիտի այնպիսի իրարանցում սարքեք, որ Սառկեկը գոնե մի հինգ րոպեով խիստ զբաղված լինի։</p>
<p>Հարրին մեղմ ժպտաց։ Սառկեկի դասին դիտավորյալ խառնաշփոթ առաջացնելը գրեթե նույնպիսի հետևանքներ էր խոստանում, ինչ քնած վիշապի աչքին բռունցքով հարվածելը։</p>
<p>Հմայադեղերի դասը լինում էր ամենամեծ զնդաններից մեկում։ Հինգշաբթի կեսօրից հետո դասը սովորական ընթացք ուներ։ Գոլորշի արձակող քսան կաթսաներ դրված էին փայտյա գրասեղանների միջև, որոնց վրա տեղադրված էին բրոնզյա կշեռքները և բաղադրանյութերի անոթներն ու սրվակները։ Սառկեկը կատվի պես անձայն շրջում էր Գոլորշիների ամպիկների միջև՝ սլիզերինցիների զսպված քմծիծաղների ուղեկցությամբ, սուր ծաղրական դիտողություններ անելով բոլոր գրիֆինդորցիների աշխատանքների հասցեին։ Դրաքո Մալֆոյը, որը Սառկեկի սիրած աշակերտն էր, վերջինիս շրջվելուն պես թշերն ուռեցնելով ու աչքերը չռելով ծամածռություններ էր անում Հարրիի ու Ռոնի կողմը, որոնք շատ լավ գիտեին, որ եթե համարձակվեն անգամ պատասխանելու փորձ անել, ապա առաջին հերթին հենց իրենք կպատժվեն։</p>
<p>Հարրիի Ուռեցնող էլեքսիրը չափազանց նոսր էր, բայց նրա ուշադրությունը կենտրոնացած էր շատ ավելի կարևոր խնդրի վրա։ Նա սպասում էր Հերմիոնայի ազդանշանին, և գրեթե չլսեց, թե ինչ էր ասում Սառկեկը, երբ իր կողքին կանգնած ծաղրում էր իր հմայաթուրմի նոսրությունը։ Երբ Սառկեկը վերջապես շրջվեց և ուղղվեց Նեվիլի կողմը՝ հալածելու իր մշտական զոհին, Հերմիոնան որսաց Հարրիի հայացքը և գլխով նշան արեց։</p>
<p>Հարրին արագ սուզվեց, թաքնվելով իր կաթսայի հետևում, գրպանից հանեց Ֆրեդի ֆիլիբուստերյան հրավառության գլանակներից մեկը և իր կախարդական փայտիկով թեթև հարվածեց դրան։ Հրավառության գլանակը սկսեց ֆշշացնել ու փրթփրթալ։ Հարրին, քաջ գիտակցելով, որ ինքն ընդամենը մեկ-երկու վայրկյան ունի ճիշտ գործելու համար, ուղղվեց, նշան առավ և գլանակը նետեց օդ՝ այնպես, որ այն կորագիծ ուղեծրով իջավ ճիշտ նշանակետի վրա՝ ուղիղ Գուլի կաթսայի մեջ։</p>
<p>Գուլի հմայաթուրմը պայթեց՝ ցնցուղի պես թրջելով դասարանում գրեթե բոլոր գտնվողներին։ Մոտակայքում կանգնածները սկսեցին ծղրտալ ու գոռգոռալ, երբ Ուռեցնող էլեքսիրի ցայտերը հասան նրանց դեմքերին ու ձեռքերին։ Մալֆոյի դեմքը լրիվ թրջվեց, և նրա քիթը սկսեց փուչիկի պես ուռչել։ Գոյլը դոփում էր տեղում, աչքերն ափերով ծածկած, որոնք այնպես էին ուռել, ասես ճաշի խոր ափսեներ լինեին։ Սառկեկը փորձում էր վերականգնել կարգուկանոնը և պարզել, թե ինչ էր կատարվել։ Խառնաշփոթի մեջ Հարրին աչքի ծայրով տեսավ, որ Հերմիոնան անձայն դուրս սողոսկեց զնդանից։</p>
<p>— Լռությո՜ւն… ԼՌՈՒԹՅո՜ւՆ, — բղավեց Սառկեկը, — բոլոր նրանք, ում վրա ընկել են ցայտերը, թող մոտենան իմ գրասեղանին Հակաբորբոքիչ թուրմ ստանալու համար։ Ես դեռ կիմանա՜մ, թե ով արեց…</p>
<p>Հարրին փորձեց ծիծաղը զսպել, երբ Մալֆոյը շտապեց առաջինը գնալ՝ գլուխը կախած՝ սեխի նման ուռած ու երկարած քթի ծանրությունից։ Մինչ աշակերտների կեսը կաղալով ու տնքտնքալով հերթ էր կանգնել Սառկեկի գրասեղանի մոտ (մի քանիսը՝ եռակի մեծացած՝ գերանների պես կախված ձեռքերով, մյուսները՝ անկարող ձայն հանել հաստ երշիկների պես ուռած շրթունքների պատճառով), Հարրին տեսավ, ինչպես Հերմիոնան կամացուկ վերադարձավ զնդան՝ պարեգոտը առջևից փոքր– ինչ ուռած։</p>
<p>Երբ բոլորն էլ մի-մի կում հակաթույն խմեցին, և տարբեր տեսակի այտուցներն անցան, Սառկեկը իր կատվային քայլվածքով մոտեցավ Գուլի կաթսային և միջից հանեց հրավառության գլանակի ածխացած մնացորդը։ Հանկարծ զնդանում քար լռություն տիրեց։</p>
<p>— Եթե երբևէ հայտնաբերեմ, թե ով է նետել սա, — շշուկով ասաց Սառկեկը, — կհոգամ, որպեսզի այդ անձը ընդմիշտ հեռանա դպրոցից։</p>
<p>Հարրին հուսով էր, որ իրեն հաջողվեց դեմքին մի շատ անմեղ զարմանք արտահայտել։ Սառկեկը քննախույզ հայացքով նայում էր ուղիղ նրան, և քիչ անց հնչած զանգը դեռ երբեք այդքան ցանկալի չէր եղել Հարրիի համար։</p>
<p>— Նա համոզված էր, որ ես էի, — ասաց Հարրին Ռոնին ու Հերմիոնային, երբ դասից հետո երեքով շտապում էին Լալկան Մարթայի զուգարանը, — հաստատ գիտեմ…</p>
<p>Հերմիոնան նոր բաղադրանյութերը նետեց կաթսայի մեջ և սկսեց կատաղի խառնել։</p>
<p>— Երկու շաբաթից պատրաստ կլինի, — ուրախ-ուրախ ասաց նա։</p>
<p>— Սառկեկը չի կարող ապացուցել, որ դու էիր, — Հարրիին սփոփելով ասաց Ռոնը, — նա ոչինչ էլ չի կարող անել։</p>
<p>— Սառկեկին չե՞ս ճանաչում… Որ մտքին դրեց, ուրեմն վերջս վատ կլինի, — ասաց Հարրին։</p>
<p>Հմայաթուրմը բլթբլթալով վեր էր բարձրանում ու բազում պղպջակներով ծաղկում։</p>
<p>*</p>
<p>Մի շաբաթ անց Հարրին, Ռոնը և Հերմիոնան անցնում էին Շքամուտքի դահլիճով, երբ նկատեցին հայտարարությունների ցուցատախտակի մոտ կանգնած աշակերտների մի փոքր խումբ՝ նոր փակցրած մի հայտարարություն ընթերցելիս։ Շեյմոս Ֆինիգանը և Դին Թոմասը շատ հուզված տեսքով մոտ կանչեցին նրանց։</p>
<p>— Մենամարտի ակումբ են ուզում բացել, — ասաց Շեյմոսը, — առաջին հավաքն այս երեկո է լինելու։ Ես բնավ չէի հրաժարվի մենամարտի դասերից, հնարավոր է, որ մոտ օրերս դրանք շատ օգտակար լինեն…</p>
<p>— Չլինի՞ կարծում ես, թե Սլիզերինի հրեշը պիտի հետևի մենամարտի կանոններին… — ասաց Ռոնը, բայց ինքն էլ մեծ հետաքրքրությամբ ընթերցեց ցուցատախտակին փակցված</p>
<p>հայտարարությունը։</p>
<p>— Իրոք կարող է օգտակար լինել,… — ասաց նա Հարրիին ու Հերմիոնային ճաշի գնալու ճանապարհին, — մենք էլ չգնա՞նք։</p>
<p>Հարրին ու Հերմիոնան լրիվ կողմնակից էին, որ երեքով գնան ակումբի առաջին հավաքին և երեկոյան ժամը ութին նրանք շտապեցին Մեծ դահլիճ։ ճաշի երկար սեղաններն անհետացել էին, և պատերից մեկի երկայնքով տեղադրված էր մի ոսկեգույն բեմ՝ լուսավորված օդի մեջ բարձր ճախրող հարյուրավոր մոմերով։ Առաստաղը թավշյա սև էր։ Աշակերտների մեծ մասը հավաքվել էր դահլիճի կենտրոնում՝ բոլորն իրենց կախարդական փայտիկները պատրաստ բռնել էին ձեռքերի մեջ ու շատ ոգևորված տեսք ունեին։</p>
<p>— Հետաքրքիր է, ո՞վ է մեզ սովորեցնելու, — ասաց Հերմիոնան, երբ նրանք միացան բարձրաձայն շատախոսող տղաներին ու աղջիկներին։ — Ինչ-որ մեկն ինձ ասել է, որ Ֆլիթվիքը մենամարտի չեմպիոն է եղել երիտասարդ տարիքում, գուցե նա՞ է մեզ դասավանդելու։</p>
<p>— Միայն թե չլինի… — սկսեց Հարրին և տնքոցով ինքն իրեն ընդհատեց։ Գիլդերոյ Լոքհարթը բարձրանում էր բեմ՝ պճնված մուգ սալորագույն պարեգոտով, իսկ նրա ուղեկիցը ոչ այլ ոք քան ինքը՝ Սառկեկն էր, իր սովորական սևի մեջ։</p>
<p>Լոքհարթը, լռության կոչ անելով, ձեռքը թափահարեց և մոտ կանչեց բոլորին․</p>
<p>— Մոտ եկեք, բեմի շուրջը հավաքվե՜ք… Բոլորդ տեսնու՞մ եք ինձ… Բոլորդ լսու՞մ եք ինձ… Գերազա՜նց է… Ուրեմն այսպես, պրոֆեսոր Դամբլդորն ինձ թույլ է տվել Մենամարտի ակումբ նախաձեռնել՝ դպրոցի աշակերտների հետ գործնական պարապմունքներ կազմակերպելու համար, որպեսզի պատրաստ լինեք ինքնապաշտպանության, եթե երբևէ դրա կարիքն ունենաք, ինչպես ես ինքս եմ արել անթիվ անհամար անգամներ։ Մանրամասները կարող եք ընթերցել իմ հեղինակած գրքերում… Իսկ այժմ, ձեր թույլտվությամբ, կներկայացնեմ օգնականիս՝ պրոֆեսոր Սառկեկին, — ասաց Լոքհարթը՝ լայնաժպիտ դեմքը ցուցադրելով բոլորին։ — Նա ինձ քիչ առաջ պատմեց, որ մի փոքր ծանոթ է մենամարտելու արվեստին և համարձակորեն համաձայնվեց օգնել ինձ ուսումնական մենամարտ ցուցադրելու գործում։ Անհանգստանալու կարիք չկա, դուք ողջ ու առողջ հետ կստանաք ձեր Հմայաթուրմերի վարպետին, երբ մեր ուսումնական մենամարտն ավարտվի։ Պետք չէ վախենալ նրա կյանքի համար։</p>
<p>— ո՜ւխ, ինչ լավ կլինի, եթե մեկը մյուսի վերջը տա… — շշնջաց Ռոնը Հարրիի ականջին։</p>
<p>Սառկեկի շրթունքը սպառնալից վեր ձգվեց։ Հարրին մտածեց, որ Լոքհարթը լավ կաներ դադարեր ժպտալ։ Եթե Սառկեկն իր վրա այդպես նայեր, ինքն ուժերի ներածին չափ արագ ու հնարավորինս հեռու կփախչեր նրանից։</p>
<p>Լոքհարթն ու Սառկեկը բեմի վրա կանգնեցին դեմ-դիմաց և խոնարհվեցին միմյանց։ Լոքհարթը, առնվազն, խոնարհվեց՝ ձեռքերն անհանգիստ պտտեցնելով, մինչդեռ Սառկեկը՝ ընդամենը գլխով մի նյարդային ցնցում արեց։ Հետո նրանք իրենց կախարդական փայտիկները թրերի պես վեր բարձրացրին և ուղղեցին միմյանց վրա։</p>
<p>— Ինչպես տեսնում եք, մենք մեր կախարդական փայտիկները պահել ենք մենամարտի պատրաստ դիրքում, — հայտնեց Լոքհարթը լուռ ուսանողներին։ — Երեք հաշվիս վրա մենք կարձակենք մեր առաջին հմայահարվածները։ Անշուշտ, մեզնից ոչ մեկը նպատակ չունի սպանել մյուսին։</p>
<p>— Ես նրա փոխարեն այդքան համոզված չէի լինի, — ցածրաձայն ասաց Հարրին՝ դիտելով, թե ինչպես է Սառկեկը ցուցադրում ատամները։</p>
<p>— Մեկ… երկու… երեք…</p>
<p>Երկուսն էլ վեր ու առաջ նետեցին փայտիկներով զինված ձեռքերը։ Սառկեկը բղավեց․</p>
<p><b>— Էքսփելիարմուս</b>…</p>
<p>Բոսորագույն լույսի կուրացնող շիթ ժայթեց նրա փայտիկի ծայրից, և Լոքհարթը, օդի մեջ մի քանի մետր մեջքով դեպի հետ թռչելով, ծեփվեց պատին ու, ասես, պատի վրա ցած հոսելով, փռվեց հատակին։</p>
<p>Մալֆոյն ու մի քանի ուրիշ սլիզերինցիներ բարձրագոչ ողջունեցին Սառկեկին։ Հերմիոնան տեղում անհանգիստ պար էր գալիս՝ ոտքերի մատներին կանգնած։</p>
<p>— Ի՞նչ եք կարծում, նա ո՞ղջ է — ձեռքերը սեղմելով բերանին՝ զսպված ճչաց նա։</p>
<p>— Ուր էր, թե չլինե՜ր… — միասին ասացին Հարրին ու Ռոնը։</p>
<p>Լոքհարթը դանդաղ ոտքի էր կանգնում։ Նրա գլխարկն ընկել էր գլխից, և նրա էլեկտրականացած ալիքավոր մազերը բիզ-բիզ ցցվել էին գլխի շուրջը։</p>
<p>— Օ՜հ… Իսկապես, ուժեղ հարված էր… — ասաց նա՝ անհամարձակ մանր քայլերով բարձրանալով բեմի վրա։ — Դա Զինաթափող հմայանքն էր… Ինչպես տեսաք… Ես կորցրել եմ փայտիկս… Ա՜հ, շնորհակալություն, օրիորդ Բրաուն… Այո՛, իրոք գերազանց գաղափար էր՝ ուսանողներին ցույց տալ այդ հմայանքը, պրոֆեսոր Սառկեկ։ Բայց թույլ տվեք ասեմ, որ միանգամայն ակնհայտ էր, թե դուք ինչ հմայանք պիտի կատարեիք։ Եթե ուզենայի կանգնեցնել ձեզ՝ դա չափազանց հեշտ կլիներ։ Ինչևէ, ես մտածեցի, որ ուսանելի և պատկերավոր կլինի ուսանողներին թույլ տալ իրականում տեսնել այդ հմայանքի ազդեցությունը…</p>
<p>Սառկեկը հարձակման պատրաստ գիշատիչ գազանի տեսք ուներ։ Ամենայն հավանականությամբ, Լոքհարթն էլ դա նկատեց, որովհետև մի պահ շփոթված լռելուց հետո ասաց․</p>
<p>— Բավական է ցուցադրություն… Ես հիմա ցած կիջնեմ բեմից և զույգերի կբաժանեմ ձեզ։ Պրոֆեսոր Սառկե՜կ, եթե միայն համաձայնեք օգնել ինձ…</p>
<p>Նրանք երկուսով սկսեցին ուսանողներին զույգերի բաժանել։ Լոքհարթը Նեվիլին միացրեց Ջասթին Ֆինչ-Ֆլեթչլիի հետ, բայց Հարրիին ու Ռոնին Սառկեկն առաջինը հասավ։</p>
<p>— ժամանակն է բաժանել անբաժան ընկերներին, — քմծիծաղեց նա, — Ուի՜զլի, կաշխատեք Ֆինիգանի հետ։ Փո՜թթեր…</p>
<p>Հարրին ինքնաբերաբար շրջվեց դեպի Հերմիոնան։</p>
<p>— Ես այդպես չեմ կարծում, — ասաց Սառկեկը՝ սառը ժպտալով։ — Պարոն Մա՜լֆոյ, այստե՜ղ եկեք։ Տեսնենք, թե ի՞նչ կանեք հանրահայտ Փոթթերի դեմ։ Իսկ դո՜ւք, օրիորդ Գրե՜յնջեր, կարող եք աշխատել օրիորդ Բուլսթրոդի հետ։</p>
<p>Մալֆոյն առաջ եկավ իր մշտական քմծիծաղը երեսին։ Նրա հետևից գալիս էր մի աղջիկ, որը Հարրիին հիշեցրեց «Արձակուրդները ջադուների հետ» գրքում տեսած մի նկար։ Աղջիկը խոշոր էր ու գրեթե քառակուսի, և նրա ծանր կզակը՝ սպառնալից ու հարձակողական առաջ էր ցցված։ Հերմիոնան թեթև ժպտաց նրան, սակայն աղջիկը չպատասխանեց նրա ժպիտին։</p>
<p>— Կանգնե՜ք ձեր ախոյաններին դեմառդեմ, — բղավեց Լոքհարթը, կրկին բարձրանալով պատվանդանի վրա, — և խոնարհվե՜ք միմյանց…</p>
<p>Հարրին ու Մալֆոյը հազիվ թեքեցին գլուխները՝ աչքերը միմյանցից չհեռացնելով։</p>
<p>— Փայտիկները պատրա՜ստ… — բղավեց Լոքհարթը, — իմ երեք հաշվին ձեր հմայահարվածով զինաթափե՜ք ախոյանին… Միայն զինաթափել, չմոռանա՜ք… Մեզ այստեղ դժբախտ պատահարներ պետք չեն… Մեկ… երկու… երե՜ք…</p>
<p>Հարրին իր փայտիկը ուսից վեր նետեց, բայց Մալֆոյը սկսել էր արդեն «երկու» հաշվից, և նրա հմայահարվածն այնպես ուժեղ դիպավ Հարրիին, որ վերջինս, ասես, թավայով հարված ստացավ ճակատին։ Հարրին մի քայլ հետ ընկրկեց, բայց արագ հավաքեց իրեն և, այլևս ժամանակ չկորցնելով, իր փայտիկով նշան բռնեց Մալֆոյի կրծքին ու բղավեց․</p>
<p><b>— Ռիքտուսեւպրա</b>…</p>
<p>Արծաթագույն լույսի մի շիթ հարվածեց ուղիղ Մալֆոյի կրծքին, և նա կծկվեց՝ շնչասպառ լինելով անզուսպ բռնկված ծիծաղից։</p>
<p>— Ես ասացի միայն զինաթափել, — մենամարտողների գլուխների վրայով տագնապահար բղավեց Լոքհարթը։ Մինչ այդ Մալֆոյը՝ շարունակելով ցնցվել անկառավարելի ծիծաղից, արդեն կծկված ծնկի էր եկել։ Հարրին նրան հարվածել էր խուտուտ առաջացնող հմայանքով, և նա ծիծաղից չէր կարողանում շարժվել։ Հարրին հետ կանգնեց՝ մտածելով, որ ազնիվ չի լինի կրկին հարվածել Մալֆոյին, քանի դեռ նա կծկված ծնկի է իջել հատակին, բայց դա մեծ սխալ էր։ Ծիծաղի պոռթկումների արանքում շունչ քաշելով, Մալֆոյն իր փայտիկն ուղղեց Հարրիի ծնկներին և մի կերպ արտաշնչեց․</p>
<p><b>— Տարանտալեգրա</b>…</p>
<p>Եվ հաջորդ պահին Հարրիի ոտքերը նրանից անկախ սկսեցին թռվռալ ինչ-որ արագ պարի ռիթմով։</p>
<p>— Ստոպ, ստոպ… — բղավեց Լոքհարթը, բայց Սառկեկը</p>
<p>նախաձեռնությունը վերցրեց իր ձեռքը։</p>
<p><b>— Ֆինիտե ինկանտա՛տեմ… — բղավեց նա։ Հարրիի ոտքերը դադարեցին պարել, իսկ Մալֆոյը դադարեց ծիծաղել, և նրանք վերջապես կարողացան վեր նայել</b>։</p>
<p>Դահլիճում կանաչավուն ծխի ամպ էր կանգնած։ Նեվիլն ու Ջասթինը, շնչասպառ, պառկած էին հատակին։ Ռոնը գրկել էր մոխրագույն դեմքով Շեյմոսին և շփոթված ներողություն էր խնդրում իր ջարդված կախարդական փայտիկի արածի համար, բայց Հերմիոնան ու Միլիսենթ Բուլսթրոդը դեռ շարժվում էին։ Միլիսենթը ըմբշամարտիկների լեզվով ասած «հեդ-լոքի» մեջ էր առել Հերմիոնայի գլուխը (այսինքն՝ արմունկով վզից բռնած սեղմել էր իր ուսին), և Հերմիոնան տնքում էր ցավից։ Նրանց երկուսի փայտիկները մոռացված ընկած էին հատակին։ Հարրին առաջ նետվեց և Միլիսենթին մի կողմ հրեց Հերմիոնայից։ Դա բավականին դժվար էր, որովհետև Միլիսենթը նրանից շատ ավելի խոշորամարմին էր։</p>
<p>— Այս ի՜նչ տեսարան է, — ասաց Լոքհարթը՝ շրջելով ուսանողների մեջ և զննելով մենամարտի հետևանքները, — Ոտքի կանգնե՜ք, Մաքմի՜լան… զգո՜ւյշ, օրիորդ Ֆո՜սեթ… ուժեղ կսմթե՜ք, արյունը մեկ վայրկյանից կդադարի… Բրո՜ւթ…</p>
<p>— Կարծում եմ, որ ձեզ առաջին հերթին պետք է սովորել բլոկ դնել անբարյացակամ հմայահարվածներին, — ասաց Լոքհարթը՝ հուզված կանգնելով դահլիճի մեջտեղում։ Նա մի հայացք նետեց Սառկեկի վրա, որի սև աչքերն անմիջապես փայլատակեցին, և հայացքն արագ հեռացրեց նրանից։</p>
<p>— Ինձ մի զույգ կամավորներ են պետք… Ըըմ… Լոնգբո՜թոմ և Ֆինչ֊ Ֆլե՜թչլի, ի՞նչ կասեք…</p>
<p>— Վատ գաղափար է, պրոֆեսոր Լոքհարթ, — ասաց Սառկեկը մեծ ու չարոգի չղջիկի պես ճախրելով Լոքհարթի հետևից, — Լոնգբոթոմի</p>
<p>նույնիսկ հասարակ հմայանքներն են կործանարար։ Ստիպված կլինենք Ֆինչ֊Ֆլեթչլիի մնացորդները լուցկու տուփի մեջ ուղարկել հիվանդանոցային աշտարակ։</p>
<p>Նեվիլի կլոր վարդագույն դեմքն ավելի շառագունեց։</p>
<p>— Իսկ ի՞նչ կասեք Մալֆոյի ու Փոթթերի մասին, — ասաց Սառկեկը չարագույժ ժպիտով։</p>
<p>— Գերազա՜նց գաղափար է, — ասաց Լոքհարթը՝ Հարրիին ու Դրաքոյին ձեռքով կանչելով դեպի դահլիճի կենտրոնը։ Ուսանողները հետ քաշվեցին՝ տարածություն բացելով նրանց համար։</p>
<p>— Հա՜րրի, — ասաց Լոքհարթը, երբ Դրաքոն իր փայտիկն ուղղի քեզ վրա, այսպե՜ս կանես…</p>
<p>Նա իր փայտիկը բարձրացրեց, փորձեց մի բարդ շարժում կատարել օդի մեջ ու փայտիկը ձեռքից ցած գցեց։ Սառկեկը արհամարհական քմծիծաղեց, իսկ Լոքհարթն արագ ճանկեց գետնից իր փայտիկը, ասելով․</p>
<p>— ո՜ւուփս… Փայտիկս անչափ հուզվել է…</p>
<p>Սառկեկը մոտեցավ Մալֆոյին, կռացավ ու ինչ֊որ բան շշնջաց նրա ականջին։ Մալֆոյն էլ չարախինդ քմծիծաղեց։ Հարրին նյարդայնորեն նայեց վեր՝ բեմում կանգնած Լոքհարթին և ասաց․</p>
<p>— Պրոֆե՜սոր, կարո՞ղ եք ինձ մեկ անգամ էլ ցույց տալ բլոկ դնելու ձևը։</p>
<p>— Վախեցա՞ր… — բերանը անձայն բացուխուփ անելով՝ այնպես, որ Լոքհարթն իրեն չլսի, ասաց Մալֆոյը,։</p>
<p>— Երազում էլ չես տեսնի, — ատամների արանքից նետեց Հարրին։</p>
<p>Լոքհարթն անհոգ թփթփացրեց Հարրիի ուսին․</p>
<p>— Պարզապես կրկնիր իմ արածը, Հա՜րրի։</p>
<p>— Ի՞նչ է, ես էլ փայտիկս ցած գցե՞մ։</p>
<p>Բայց Լոքհարթը չէր լսում նրան։</p>
<p>— Մեկ… երկու… երե՜ք… — բղավեց նա։</p>
<p>Մալֆոյն արագ բարձրացրեց փայտիկն ու գոռաց․</p>
<p><b>— Սերպենսորթիա</b>…</p>
<p>Նրա փայտիկի ծայրը կարծես պայթեց։ Հարրին շունչը պահած դիտում էր, ինչպես մի երկար սև օձ դուրս թռավ փայտիկի ծայրից, ծանր թրմփաց հատակին նրանց միջև ու պոչը գալարելով վեր ձգվեց՝ հարձակման պատրաստ դիրքի մեջ։ Ամբոխից սարսափի ճիչեր բարձրացան, և բոլորը հետ-հետ գնացին՝ հատակի վրա ավելի մեծ տարածք բացելով նրանց համար։</p>
<p>— Չշարժվե՜ք, Փո՜թթեր, — ծուլորեն ասաց Սառկեկը, անթաքույց հաճույք ստանալով հսկայական օձի աչքերի մեջ հայացքն անթարթ գամած և շարժվելու անկարող Հարրիի տեսքից։ — Ես կազատեմ ձեզ դրանից…</p>
<p>— Թույլ տվեք ինձ… — բղավեց Լոքհարթը։ Նա իր փայտիկը թափահարեց օձի վրա, և մի ուժեղ փրթկոց լսվեց։ Օձն անհետանալու փոխարեն մոտ երեք մետր օդի մեջ վեր թռավ և ուժեղ թրմփոցով նորից փռվեց հատակին։ Գազազած ու կատաղի ֆշշացնող օձը գալարվելով նետվեց Ջասթին Ֆինչ-Ֆլեթչլիի կողմը և վեր ձգվեց՝ ցուցադրելով թունավոր երկար ժանիքները, ամեն վայրկյան պատրաստ մահաբեր հարձակման։</p>
<p>Հարրին չհասկացավ, թե ինչը ստիպեց իրեն նման բան անել։ Նա նույնիսկ համոզված էլ չէր, թե ինքը հասցրեց մտածել անգամ հենց դա անելու մասին։ Հետո նա հիշում էր, որ ոտքերն իրեն հենափայտերի նման իրենից անկախ առաջ տարան, և ինքն ապուշի պես բղավեց օձի վրա․</p>
<p>— Հեռացի՜ր նրանից…</p>
<p>Եվ… Ա՜յ քեզ հրա՜շք… Անսպասելիորեն օձը կծկվեց հատակին՝ պարտեզ ջրելու սև ռետինե խողովակի պես անվտանգ, և հլո՜ւհնազանդ աչքերը հառեց Հարրիի վրա։ Հարրին զգաց, ինչպես նույն վայրկյանին վախի զգացումը ցնդեց իր կրծքից։ Նա համոզված էր, որ օձն այլևս ոչ մեկի վրա չի հարձակվի, բայց թե ինչու էր համոզված, բացատրել չէր կարող։</p>
<p>Նա ժպտալով նայեց Ջասթինին՝ ակնկալելով վերջինիս տեսնել հուզված կամ հանգստացած, զարմացած կամ գոնե փոքր՜ինչ շնորհակալ, բայց ոչ բարկացած ու դեռևս սարսափահար։</p>
<p>— Քո կարծիքով ի՞նչ ես անում, հը՞… — բղավեց Ջասթինը, և մինչև Հարրին կհասցներ պատասխանել նրան, շրջվեց ու փոթորկահույզ դուրս փախավ դահլիճից։</p>
<p>Սառկեկը մի քայլ առաջ եկավ, մի փոքր շարժում արեց իր փայտիկով, և օձը փրթկոցով անհետացավ՝ սև փոշու ամպիկ թողնելով իր հետևից։ Սառկեկը նույնպես շատ անսպասելի արտահայտությամբ էր նայում Հարրիին։ Դա մի խորաթափանց ու, կարծես, ինչ՜որ բան հաշվարկող հայացք էր, որը Հարրիին բնավ դուր չեկավ։ Դրանից բացի Հարրին այնպիսի զգացում ուներ, ասես շշուկների մի չարագույժ ալիք էր բարձրանում իր շուրջը, արձագանքելով դահլիճի պատերից։ Հետո նա զգաց, որ ինչ՜որ մեկը քաշում էր իր պարեգոտի թևքից։</p>
<p>— Արի՜, — ասաց Ռոնի ձայնը, — շարժվի՜ր, գնացի՜նք այստեղից…</p>
<p>Ռոնը Հարրիի ուսից բռնած դուրս էր հրում նրան դեպի դահլիճի ելքը, Հերմիոնան մանրաքայլ շտապում էր կողքից։ Երբ նրանք մոտեցան դռանը, բոլորն անձայն մի կողմ քաշվեցին, ասես վախենում էին ինչ՜որ վարակ ստանալ նրանցից։ Հարրին գաղափար իսկ չուներ, թե ինչ էր կատարվում։ Ո՜չ Ռոնը, ո՜չ Հերմիոնան ոչ մի խոսք չասացին, մինչև Հարրիի ձեռքից բռնած մտան Գրիֆինդոր միաբանության ընդհանուր սենյակը։ Հետո Ռոնը Հարրիին հրեց բազկաթոռներից մեկի մեջ ու ասաց․</p>
<p>— Դու Շահմարաշուրթ ես… Ինչու՞ մինչև հիմա մեզ ոչիչ չես ասել։</p>
<p>— Ես ի՞նչ եմ… — ասաց Հարրին։</p>
<p>— Շահմարաշուրթ… — կրկնեց Ռոնը։ — Դու կարող ես խոսել օձերի հետ։</p>
<p>— Գիտեմ… — ասաց Հարրին, — …Այսինքն, ուզում էի ասել, որ կյանքումս սա երկրորդ դեպքն է։ Մի անգամ կենդանաբանական այգում պատահաբար բոա-կոնստրիկտոր օձին բաց թողեցի մորաքրոջ որդուս վրա… Երկար պատմություն է… Այդ օձն ինձ ասաց, որ ինքը Բրազիլիայում երբեք չի եղել, ես էլ մի տեսակ ինձնից անկախ դրան ազատ արձակեցի վանդակից։ Դա դեռևս այն ժամանակ էր, երբ ես նույնիսկ չգիտեի էլ, որ կախարդ եմ…</p>
<p>— Բոա-կոնստրիկտոր օձը քեզ ասաց, որ ինքը երբեք Բրազիլիայում չի՞ եղել… — սարսափահար աչքերով ու մարող ձայնով հարցրեց Ռոնը։</p>
<p>— Ի՞նչ կա որ, — ասաց Հարրին, — ո՞վ ասես կարող է նման բան անել։</p>
<p>— Օհ, ո՜չ… Ով ասես չի՛ կարող նման բան անել… — ասաց Ռոնը, — …Դա շատ հազվագյուտ ձիրք է, Հա՛րրի, և դա շատ վատ է…</p>
<p>— Բայց ի՞նչն է վատ, — ասաց Հարրին արդեն սկսելով բարկանալ, — Ի՞նչ պատահեց բոլորի հետ… Ի՛նձ լսեք, եթե ես այդ օձին չասեի, որ Ջասթինից հեռու գնա…</p>
<p>— Ա՜հ, ուրեմն դու նրան դա ասացի՜ր…</p>
<p>— Ի՞նչ ես ուզում ասել։ Դու այնտեղ չէ՞իր… Բա դու ինքդ չլսեցի՞ր…</p>
<p>— Ես լսեցի միայն, որ դու խոսեցիր շահմարալեզվով, — ասաց Ռոնը, — օձերի լեզվով։ Ի՞նչ իմանամ, ինչ ասացիր, ցանկացած բան կարող էիր ասել նրան։ Զարմանալի չէ, որ Ջասթինը նման խուճապի մեջ ընկավ։ Այնպիսի տպավորություն էր, ասես դու օձին հրամայում էիր ինչ-որ բան անել։ Կողքից բավականին սարսափազդու էր, գիտե՞ս…</p>
<p>Հարրին անթարթ աչքերը հառեց նրա վրա։</p>
<p>— Ես ուրիշ լեզվո՞վ եմ խոսել… Բայց… ես նույնիսկ չեմ էլ զգացել… Այդ ինչպես կարող եմ օտար լեզվով խոսել առանց իմանալու, որ կարող եմ այդ լեզվով խոսել…</p>
<p>Ռոնը գլուխն օրորեց։ Ռոնը և Հերմիոնան՝ երկուսն էլ, այնպիսի տեսք ունենին, կարծես ինչ-որ մեկը մահացել էր։ Հարրին չէր կարողանում հասկանալ, թե ինչն էր այդպես սարսափ ներշնչել նրանց։</p>
<p>— Վերջապես, կարո՞ղ եք բացատրել ինձ, թե ինչ վատ բան եմ արել… Ընդամենը մի կեղտոտ օձի թույլ չեմ տվել, որ պոկի-տանի Ջասթինի գլուխը, — բարկացած ասաց նա։ — Ի՞նչ նշանակություն ունի, թե ինչպես եմ արել դա, քանի որ Ջասթինը հիմա կարող է դեռ երկար ապրել ու չմտածել Անգլուխ որսորդների ակումբին անդամագրվելու մասին։</p>
<p>— Նշանակություն ունի, — վերջապես խուլ ձայնով մրթմրթաց Հերմիոնան, — որովհետև օձերի հետ խոսելու կարողությունը հայտնի է որպես Սալազար Սլիզերինի մենաշնորհ ձիրքը։ Ահա թե ինչու է Սլիզերին տան զինանշանի վրա օձ պատկերված։</p>
<p>Հարրիի ծնոտը կախ ընկավ։</p>
<p>— ճիշտ այդպես, — ասաց Ռոնը, — և հիմա ամբողջ դպրոցը պիտի սկսի մտածել, որ Սալազար Սլիզերինը քո ապու-պապի-պապու-պապն է եղել, դու էլ նրա ծոռան-ծոռի-ծոռան-ծոռն ես, կամ…</p>
<p>— Բայց ես չեմ… — խուճապահար ասաց Հարրին, նույնիսկ ինքն իրեն չկարողանալով բացատրել իր խուճապի պատճառը։</p>
<p>— Դա դժվար կլինի ապացուցել, — ասաց Հերմիոնան։ — Նա երևի մի հազար տարի առաջ է ապրել։ Ամեն ինչ հնարավոր է։</p>
<p>*</p>
<p>Այդ գիշեր Հարրին մի քանի ժամ չէր կարողանում քնել։ Իր մահճակալի ամպհովանու վարագույրների արանքից նա դիտում էր աշտարակի կամարաձև պատուհանի հետևում անձայն թափվող ձյունը և մտածում։</p>
<p>Մի՞թե հնարավոր է, որ ինքը Սալազար Սլիզերինի ժառանգորդը լինի։ Ի վերջո, նա ոչինչ չգիտի իր հոր ընտանիքի մասին։ Դարզլիները միշտ արգելում էին հարցեր տալ իր հրաշագործ ազգականների մասին։</p>
<p>Հարրին կամացուկ փորձեց որևէ բան ասել շահմարալեզվով։ Բայց ոչինչ չստացվեց։ Երևի պիտի դեմառդեմ կանգներ իրական օձի հետ, որպեսզի ստացվեր։</p>
<p>— Բայց ես Գրիֆինդորից եմ, — մտածեց Հարրին, — Տեսակավորող գլխարկն ինձ Գրիֆինդոր չէր ընտրի, եթե ես Սլիզերինի արյունն ունենայի…</p>
<p>— Ա՜հ… — ասաց մի զզվելի ցածր ձայն նրա ուղեղում, — մի՞թե մոռացել ես, որ Տեսակավորող գլխարկը, իրոք, ուզում էր քեզ Սլիզերին ուղարկել։</p>
<p>Հարրին կողքի շրջվեց։ Վաղը բուսագիտության դասին նա կտեսնի Ջասթինին և կբացատրի նրան, որ ինքն օձին քշում էր նրանից, ոչ թե հրամայում հարձակվել նրա վրա, ինչը նույնիսկ ամենահիմար մարդու համար պետք է որ պարզ լիներ, և նա բարկացած բռնցքահարեց իր բարձը։</p>
<p>*</p>
<p>Գիշերով սկսված ձյունը մինչև հաջորդ առավոտ վերածվեց այնպիսի ուժեղ ձնաբուքի, որ աշակերտներին ազատ արձակեցին կիսամյակի վերջին՝ բուսագիտության դասից։ Պրոֆեսոր Սածիլն ուզում էր մարդախոտի արմատիկներին տաք գուլպաներ ու վզնոցներ հագցնել, ինչն այնքան բարդ գործողություն էր, որը նա չէր կարող վստահել որևէ մեկին։ Իսկ մանդրագորներին բարեհաջող աճեցնելն արդեն չափազանց կարևոր էր Միսիզ Նորիսին ու Քոլին Քրիվիին վերակենդանացնելու համար։</p>
<p>Հարրին Գրիֆինդորի ընդհանուր սենյակում բուխարու մոտ նստած մռայլ մտորում էր այդ մասին, մինչ Ռոնն ու Հերմիոնան, օգտվելով ազատ դասի ժամից, հրաշագործական շախմատ էին խաղում։</p>
<p>— Աստծո սիրուն, Հարրի, — ասաց Հերմիոնան, նյարդայնացած դիտելով, թե ինչպես է Ռոնի փղերից մեկն իր հեծյալ ասպետին ցած գլորում ձիուց ու թևերը ոլորելով քարշ տալիս խաղատախտակից, — գնա՛ ու ինքդ գտի՛ր Ջասթինին, եթե դա քեզ համար այդքան կարևոր է։</p>
<p>Հարրին վեր կացավ ու հեռացավ դիմանկարի բացվածքով, մտածելով, թե այդ ժամին որտեղ կարող է լինել Ջասթինը։</p>
<p>Ամրոցն ավելի մութ էր, քան սովորաբար ցերեկվա հետկեսօրյա ժամերին, որովհետև բոլոր պատուհանների հետևում փոթորկում էր խիտ, անթափանց ձնաբուքը։ Ցրտից դողալով Հարրին անցավ լսարանների մոտով, որտեղ դեռ դասեր էին ընթանում, մերթընդմերթ աչք գցելով ներսում կատարվածին։ Պրոֆեսոր ՄըքԳոնագալը բղավում էր ինչ-որ մեկի վրա, որը, ձայներից դատելով, իր ընկերոջը պատահաբար փորսուղի էր կերպափոխել։ Դիմադրելով ներս նայելու ուժեղ ցանկությանը, Հարրին առաջ անցավ մտածելով, որ Ջասթինը, ամենայն հավանականությամբ, իր ազատ ժամը կօգտագործի որևէ դասի լրացուցիչ տնային աշխատանքները կատարելու համար, և նրան, առաջին հերթին, պետք է փնտրել գրադարանում։</p>
<p>Մի խումբ հաֆըլփաֆցիներ, որոնք պետք է այդ ժամին բուսագիտության դասին լինեին, իսկապես, նստած էին գրադարանում։ Բայց նման չէր, թե նրանք պարապում կամ ինչ-որ աշխատանք էին կատարում։ Բարձր գրապահարանների երկար շարքերի արանքից Հարրին տեսնում էր նրանց գլուխները միմյանց շատ մոտ թեքված, ասես կլանված ինչ-որ շատ հետաքրքիր զրույցով։ Հարրին չէր տեսնում Ջասթինին, ուստի քայլեց նրանց ուղղությամբ և արդեն մի քանի քայլից կմոտենար, երբ ականջին հասած բառերը ստիպեցին նրան հապաղել։ Հարրին կանգ առավ և Արգելված մասի բարձր գրապահարանների հետևում թաքնված, սկսեց ականջ դնել։</p>
<p>— Համենայն դեպս, — ասում էր մի չաղլիկ տղա, — ես Ջասթինին խորհուրդ տվեցի թաքնվել մեր ննջարանում։ Ուզում եմ ասել, եթե Փոթթերը նրան ընտրել է որպես իր հաջորդ զոհի, լավագույնը ինչ Ջասթինը կարող է անել՝ գոնե միառժամանակ նրա աչքից հեռու մնալն է։ Իհարկե, Ջասթինը սպասում էր, որ վաղ թե ուշ նման բան պիտի կատարվի, այն օրից ի վեր, ինչ Փոթթերի մոտ բերնից թռցրել էր, որ ինքը մագլածին է։ Ջասթինը ինքն է նրան պատմել, որ ծնված օրվանից ծնողներն իրեն գրանցել են Իթոնի համալսարանի դիմորդների ցանկում։ Բա կարելի՞ է նման բանի մասին գլուխ գովալ Սլիզերինի ժառանգի մոտ։</p>
<p>— Ուրեմն դու համոզվա՞ծ ես, որ դա Փոթթերն է, ե՜ռնի, — շատ</p>
<p>հուզված ասաց հյուսած պոչիկներով շիկահեր մի աղջիկ։</p>
<p>— ՀաՆնա, — լրջությամբ ասաց չաղլիկ տղան, — նա</p>
<p>շահմարաշուրթ է։ Բոլորը գիտեն, որ դա սև մոգի նշան է։ Երբևէ լսե՞լ ես, որ պարկեշտ հրաշագործը կարողանա օձերի հետ խոսել։ Առաջին հերթին հենց Սալազար Սլիզերինը շահմարաշուրթ էր, մոռացե՞լ եք, որ նրան նաև Շահմարաշուրթ Մոգ էին կոչում։</p>
<p>Այդ պահին անհանգիստ մրմունջ բարձրացավ ամբողջ խմբից, և էռնին շարունակեց․</p>
<p>— Հիշու՞մ եք, ինչ էր գրված պատի վրա․ <b>ժառանգորդի թշնամինե՜ր, սարսափե՜ք</b>… Փոթթերը Ֆիլչի հետ ինչ-որ ընդհարում էր ունեցել։ Ի՞նչ եղավ հետո… Հարձակում Ֆիլչի կատվի վրա… Այն առաջին դասարանցի Քրիվին Փոթթերին ջղայնացրեց քվիդիչի խաղի ժամանակ անդադար նրան լուսանկարելով, երբ նա պառկած էր ցեխի մեջ։ Հետո ի՞նչ եղավ… Խնդրեմ՝ հարձակում Քրիվիի վրա։</p>
<p>— Բայց ախր նա միշտ այնքա՜ն բարի է ու սիրալիր… — ասաց Հաննան թերահավատությամբ, — …և հետո, ի վերջո, նրա շնորհիվ է անհետացել Գիտեք-թե-ովը։ Ինչպե՞ս կարող է նա վատը լինել… Չէ՛, հավատս չի գալիս…</p>
<p>էռնին ձայնը իջեցրեց առեղծվածային շշուկի աստիճանի։ Հաֆըլփաֆցիք ավելի մոտեցան նրան, Հարրին ավելի առաջ թեքվեց, որպեսզի լսի էռնիի ասածը․</p>
<p>— Ոչ ոք չգիտի, թե նրան ինչպես է հաջողվել կենդանի մնալ Գիտեք– թե-ում հարձակումից։ Ուզում եմ ասել, նա գրեթե նորածին մանուկ էր, երբ դա կատարվեց, այնպես որ նրանից պիտի ընդամենը թաց տեղ մնացած լիներ։ Միայն իսկապես շա՜տ հզոր սև մոգը կկարողանար ողջ մնալ նման անեծքից հետո, — նա ձայնը իջեցրեց գրեթե անլսելի շշուկի և ասաց, — ամենայն հավանականությամբ, առաջին հերթին հենց այդ պատճառով է Գիտեք-թե-ով որոշել սպանել նրան։ Չի ուզեցել, որ մեկ ուրիշ Սև Լորդ մրցակցի իր հետ… Հետաքրքիր է, ուրիշ էլ ի՞նչ մոգական ձիրքեր է դեռ թաքցնում Փոթթերը…</p>
<p>Հարրին այլևս չդիմացավ․ կոկորդը բարձրաձայն մաքրելով, նա առաջ քայլեց գրապահարանների հետևից։ Եթե նա այդքան բարկացած չլիներ, հաստատ մի լավ կզվարճանար իրեն դիմավորած չափազանց ծիծաղաշարժ տեսարանից։ Բոլոր հաֆըլփաֆցիք այնպիսի տեսք ընդունեցին, ասես Հարրիի ներկայությունից մեկ ակնթարթում քարացան, իսկ էռնին քաթանի պես գունատվեց։</p>
<p>— Բարև ձեզ, — ասաց Հարրին, — ես փնտրում եմ Ջասթին Ֆին^ Ֆլեթչլիին։</p>
<p>Հաֆըլփաֆցիների վատթարագույն նախազգացումները</p>
<p>հաստատվեցին։ Նրանք բոլորը վախվորած նայեցին Էռնիին։</p>
<p>— Իսկ ի՞նչ ես ուզում նրանից, — դողդոջուն ձայնով հարցրեց Էռնին։</p>
<p>— Ես ուզում եմ նրան բացատրել, թե իրականում ինչ տեղի ունեցավ Մենամարտի ակումբում այն օձի հետ, — ասաց Հարրին։</p>
<p>Էռնին կծեց իր սպիտակած շրթունքները և հետո խոր շունչ քաշելով ասաց․</p>
<p>— Մենք բոլորս այնտեղ էինք։ Մենք տեսանք, թե ինչ կատարվեց։</p>
<p>— Այդ դեպքում, դուք երևի նկատեցիք, որ իմ խոսելուց հետո օձը հետ քաշվեց Ջասթինից, — ասաց Հարրին։</p>
<p>— Ես ընդամենը տեսա, — համառորեն ասաց Էռնին, թեև խոսելիս նկատելիորեն դողում էր, — որ դու շահմարալեզվով խոսեցիր և օձին քշեցիր Ջասթինի վրա։</p>
<p>— Ես օձին Ջասթինի վրա չեմ քշել, — ասաց Հարրին, բարկությունից դողացող ձայնով, — ես նույնիսկ չեմ դիպել նրան։</p>
<p>— Հազիվ պրծավ, — ասաց Էռնին, — և եթե ուզում ես իմանալ, — արագ ավելացրեց նա, — իմ ընտանիքում ամենաքիչը ինը սերունդ զտարյուն վհուկներ ու մոգեր են եղել, և ես նույնքան զտարյուն հրաշագործ եմ որքան մյուսները, այնպես որ…</p>
<p>— Ինձ բոլորովին չի հետաքրքրում, ինչ մաքրության արյուն է հոսում քո երակներում, — արդեն կատաղած ասաց Հարրին, — ինչու՞ պիտի ուզենամ հարձակվել մագլածինների վրա։</p>
<p>— Ես լսել եմ, որ դու ատում ես այն մագլներին, ում հետ ապրում ես, — արագ ասաց Էռնին։</p>
<p>— Անհնար է ապրել Դարզլիների հետ ու չատել նրանց, — ասաց Հարրին — շատ կուզենայի տեսնել, թե նրանց հետ ապրելով ինչպիսի զգացմունքներ կունենայիր դու ինքդ։</p>
<p>Նա կրունկների վրա շրջվեց ու զայրացած դուրս գնաց գրադարանից՝ խիստ կշտամբական հայացք վաստակելով մադամ Փինսից, որը փայլեցնում էր մի հաստ ու խոշոր հմայագրքի կաշվե կազմը։</p>
<p>Հարրին այնքան զայրացած ու վրդովված էր, որ մութ միջանցքով կուրորեն առաջ քայլելիս, գրեթե չէր նկատում, թե ուր էր գնում։ Արդյունքում նա ընդհարվեց մի մեծ ու անթափանց բանի հետ և, ընդհարման հարվածից հետ թռչելով, փռվեց հատակին։</p>
<p>— Օ՛հ, ողջույն, Հագրիդ, — ասաց նա վեր նայելով։</p>
<p>Հագրիդի դեմքը գրեթե ամբողջությամբ թաքնված էր ձյան հաստ շերտով ծածկված, մազմզուկներով բրդյա վզնոց-կնգուղի տակ (բրդից հյուսված նման վզնոց-կնգուղները սովորաբար կրում են լեռնագնացները և դրանց բալակլավա են անվանում)։ Հագրիդից բացի ուրիշ էլ ո՞վ պիտի լիներ այդպես աժդահա, մի թիզ ձնով ծածկված, խլուրդենու թիկնոցի մեջ փաթաթված, որ իրենով գրեթե լցներ ամբողջ միջանցքը։ Նրա թաթմաններով հսկայական ձեռքերից մեկից մի սատկած աքաղաղ էր կախված։</p>
<p>— Ոչ մի տեղդ չցավա՞ց, Հարրի՛, — գլխանոցը հետ գցելով,</p>
<p>որպեսզի կարողանա խոսել, ասաց Հագրիդը, — ես ինչու՞ դասի չես։</p>
<p>— Ձնաբուքի պատճառով մեզ դասից արձակել են, — ասաց Հարրին ոտքի կանգնելով, — իսկ դու ի՞նչ ես անում այստեղ։</p>
<p>Հագրիդը բարձրացրեց անկենդան աքաղաղը։</p>
<p>— Այս կիսամյակում արդեն երկրորդ սատկած աքաղաղն է, — բացատրեց նա, — կա՛մ աղվեսներն են անում, կա՛մ արնախում բոբոխը… Եկել եմ տնօրենից թույլտվություն խնդրեմ հավաբնի շուրջը</p>
<p>հմայապատնեշ դնելու համար։</p>
<p>Նա ավելի մոտիկից նայեց Հարրիին իր թավ ու դեռ ձյունով ծածկված հոնքերի տակից։</p>
<p>— Հաստա՞տ, հո վատ չե՞ս զգում քեզ… Շատ ջղային ու մտահոգ տեսք ունես։</p>
<p>Հարրին չկարողացավ ինքն իրեն ստիպել կրկնել այն ամենը, ինչ իր մասին ասում էին եռնին և մյուս հաֆըլփաֆցիները։</p>
<p>— Չէ՛, բան չկա, — ասաց նա, — ես լավ կանեմ գնամ, Հագրիդ։ Հիմա Տրանսֆիգուրացիայի դասն է սկսվելու, պետք է հասցնեմ դասագրքերս վերցնել։</p>
<p>Նա հեռացավ՝ ոչ մի կերպ չկարողանալով ուղեղն ազատել այն ամենից, ինչ ասել էր եռնին իր մասին։</p>
<p>«Ջասթինը սպասում էր, որ վաղ թե ուշ նման բան պիտի կատարվի, այն օրից ի վեր, ինչ Փոթթերի մոտ բերնից թռցրել էր, թե ինքը մագլածին է։․․»</p>
<p>Հարրին դոփելով բարձրացավ աստիճաններով և թեքվեց մեկ ուրիշ միջանցք, որը հատկապես շատ մութ էր։ Ջահերը հանգել էին սառցաշունչ միջանցիկ քամուց, որը փչում էր պատուհաններից մեկի բաց փեղկից։ Նա արդեն հասել էր անցումի գրեթե կեսին, երբ հանկարծ՝ գետնին ընկած ինչոր բանի վրա սայթաքելով, երեսնիվայր փռվեց հատակին։ Հարրին շրջվեց, որ տեսնի, թե ինչին էր ոտքը դիպել և սառեց տեղում այնպիսի զգացումով, ասես ստամոքսը գոլորշիացել էր և հաջորդ արտաշնչման հետ պիտի դուրս թռչեր քթանցքներից։</p>
<p>Հատակին՝ անկենդան ու քարացած, աչքերը հառած առաստաղին, պառկած էր Ջասթին Ֆինչ-Ֆլեթչլին, դեմքը սառած անհուն սարսափի արտահայտության մեջ։ Սակայն նրա կողքին մեկ ուրիշ մարմին էլ կար։ Հարրին երբեք նման տարօրինակ բան չէր տեսել կյանքում։</p>
<p>Դա Գրեթե Անգլուխ Նիքն էր։ Սակայն նա այլևս մարգարտափայլ ճերմակ ու թափանցիկ չէր, այլ սև և ծխակորույս, անշարժ հորիզոնական դիրքով պառկած օդի մեջ՝ հատակից վեց մատնաչափ բարձրության վրա։ Նրա գլուխը կիսով չափ կողքի էր ընկած և նրա դեմքն այլայլված էր ճիշտ նույնպիսի սարսափի արտահայտությամբ, ինչպիսին դաջված էր Ջասթինի դեմքին։</p>
<p>Հարրին ոտքի կանգնեց՝ արագ և ընդհատ շնչելով։ Սիրտը՝ թմբուկի պես հարվածում էր կողերին, ասես ուզում էր դուրս թռչել կրծքավանդակից։ Նա անօգնական ու հուսահատ, վերուվար նայեց ամայի միջանցքով և հատակին տեսավ մարմինների մոտից պատի երկայնքով արագորեն փախչող սարդերի մի շարան։ Միջանցքում լսվող միակ ձայները երկու կողմերում գտնվող լսարաններից եկող ուսուցիչների միալար խոսակցությունն էր։</p>
<p>Հարրին կարող էր փախչել, և ոչ ոք երբեք չէր իմանա, որ ինքն այդտեղ էր եղել։ Բայց ինչպե՞ս կարող էր թողնել նրանց այդպես անօգնական վիճակում ընկած… Նա պետք է օգնության կանչեր որևէ մեկին։ Արդյո՞ք նրան կհավատան, որ ինքը ոչ մի կապ չունի կատարված ողբերգության հետ։</p>
<p>Մինչ նա կանգնած էր՝ հետզհետե ավելի ու ավելի խուճապի մատնվելով, հանկարծ նրա կողքի դուռը զրմփոցով բացվեց։ Սենյակից դուրս թռավ փոլթերգեյստ Փիվզը։</p>
<p>— Վիիի՜… Սա Փոթին է… Փոթի-մոթի… Վո՜ւու, չորս աչքանի Փոթի– մոթի… — կչկչաց նա՝ Հարրիի կողքով թռչելիս դիտավորյալ նրա ակնոցները քթի վրա ծռելով, — ես ի՞նչ է Փոթին փնտրում այստեղ… ես ու՞մ է Փոթին ականջ դնում…</p>
<p>Փիվզը շեշտակի կանգնեց օդի մեջ և ինքն իր թափից գլուխկոնծի տվեց։ Գլխիվայր կախված՝ նա տեսավ հատակին փռված Ջասթինին ու Գրեթե Անգլուխ Նիքին։ Հետո օդի մեջ գլոր-մլոր նետվեց դեպի միջանցքի վերին անկյունը, և մինչև Հարրին կհասցներ մի բառ ասել, ինչքան ուժ ուներ սկսեց բարձրախոսի պես գոռալ․</p>
<p>— ՀԱՐՁԱԿո՜ւՄ, ՀԱՐՁԱԿո՜ւՄ, ՀԱՐՁԱԿո՜ւՄ… ՈՉ ՄԱՀԿԱՆԱՑՈՒ, ՈՉ ՈՒՐՎԱԿԱՆ ՉԻ՛ ԿԱՐՈՂ ՓՐԿՎԵ՜Լ… ՓԱԽԵՔ… ՓՐԿՎԵՔ… ՓԱԽԵ՜Ք ՈՎ ԿԱՐՈՂ է… ՀԱՐՁԱԿՈՒ-ՈՒ-ՈՒ-ո՜ւՄ…</p>
<p>Զըմփ… Զըմփ… Զըրըմփ… Դուռ-դռան հետևից սկսեցին բացվել լսարանները, և մարդիկ դուրս հորդեցին միջանցք։ Մի քանի, շատ երկար թվացող, րոպեների ընթացքում այնպիսի խառնաշփոթ ստեղծվեց, որ Ջասթինին սպառնում էր ոտնատակ փշրվելու վտանգը, և մարդիկ անդադար կանգնում էին Գրեթե Անգլուխ Նիքի մեջ։ Հարրին հայտնվեց պատին գամված, մինչ ուսուցիչները բղավելով լռություն էին հաստատում միջանցքում։ Պրոֆեսոր ՄըքԳոնագալը վազելով եկավ իր դասարանի աշակերտների ուղեկցությամբ, որոնցից մեկի ցցված մազերը դեռ փորսուղի պես սև ու սպիտակ զոլեր ունեին ճակատից մինչև ծոծրակը։ Պրոֆեսորը իր փայտիկով մի ուժեղ ճայթյուն առաջացրեց, որն անմիջապես լռություն հաստատեց, և բոլորին հրամայեց հետ մտնել լսարանները։ Երբ միջանցքը գրեթե դատարկվել էր, հևիհև վազելով հայտնվեց հաֆըլփաֆցի էռնին։</p>
<p>— Բռնվեցի՜ր, — գոռում էր էռնին, կավճի պես սպիտակ դեմքով, մատը ցցած Հարրիի վրա։</p>
<p>— Վերջացրե՜ք, Մաքմիլան, — կտրուկ ասաց պրոֆեսոր ՄըքԳոնագալը։</p>
<p>Փիվզը գնդակի պես թռվռում էր առաստաղի տակ, բերանը մինչև ականջները բացած չարախնդալով, լայն չռած աչքերով հետևելով անցուդարձին, որ հանկարծ ոչինչ բաց չթողնի։ Փիվզի սիրած իրավիճակը քաոսն էր։ Մինչ ուսուցիչները կռացել էին Ջասթինի ու Գրեթե Անգլուխ Նիքի վրա՝ փորձելով հասկանալ, թե ինչ է պատահել նրանց հետ, Փիվզը հանկարծ սկսեց ցնծալով երգել հանպատրաստից հնարած շուտասելուկի պես․</p>
<p><b>Փոթթեր, ամոթ է, տես, քիթդ մրոտ է,</b></p>
<p><b>Ի՞նչու սպանեցիր մի կատու, մի ուրվակ, Երկու աշակերտ, իսկ ո՞վ է հաջորդը… Փոթթեր, ամոթ քեզ, դու չար ավազակ․</b></p>
<p>— Բավակա՜ն է, Փի՜վզ, — զայրացած բղավեց պրոֆեսոր ՄըքԳոնագալը, և Փիվզը լեզուն Հարրիի կողմը ցցած, հետ-հետ թռչելով, վնգոցով դուրս սլացավ միջանցքից։</p>
<p>Պրոֆեսոր Ֆլիթվիքն ու աստղագիտության պրոֆեսոր Սինիստրան, Ջասթինին տարան հիվանդանոցային աշտարակը։ Բայց կարծես ոչ ոք չգիտեր, թե ինչ էր պետք անել Գրեթե Անգլուխ Նիքի հետ։ Վերջապես, պրոֆեսոր ՄըքԳոնագալը մատների ճրթոցով մի հսկայական հովհար հանեց ուղղակի օդից ու տվեց եռնիի ձեռքը՝ կարգադրելով նրան հովհարով քամի բարձրացնել, որպեսզի Գրեթե Անգլուխ Նիքին օդի մեջ քշելով բարձրացնի աստիճաններով։ եռնին սկսեց ջանասիրաբար կատարել իրեն հանձնարարված գործը՝ Գրեթե Անգլուխ Նիքին լուռ, սև դիրիժաբլի պես աստիճաններով վեր քշելով դեպի հիվանդանոցային աշտարակը։ Հարրին ու պրոֆեսոր ՄըքԳոնագալը մնացին մենակ։</p>
<p>— Այս կողմը եկեք, Փո՜թթեր, — ասաց պրոֆեսորը։</p>
<p>— Պրոֆե՜սոր, — անմիջապես ասաց Հարրին, — երդվում եմ, որ ես չէի…</p>
<p>— Այստեղ ես արդեն անզոր եմ, Փո՜թթեր, — նրա խոսքն անհամբերությամբ կտրելով, ասաց պրոֆեսոր ՄըքԳոնագալը։</p>
<p>Նրանք լուռ անցան միջանցքով ու շրջադարձ կատարելով կանգնեցին մի հսկայական, աննկարագրելի այլանդակ գարգոյլի քարե արձանի մոտ։</p>
<p>— Լեմոն-շերբեթ, — ասաց պրոֆեսորը։</p>
<p>Ակնհայտորեն դա գաղտնաբառն էր, որովհետև գարգոյլը հանկարծ կենդանացավ և մի կողմ ցատկեց, իսկ նրա հետևի պատը երկու կես եղավ։ Նույնիսկ ամենավատ նախազգացումներից ճնշված տրամադրությամբ, Հարրին չկարողացավ չզարմանալ։ Պատի հետևում պտուտակաձև աստիճան էր բարձրանում, որը շարժասանդուղքի նման դեպի վեր էր շարժվում։ Երբ ինքն ու պրոֆեսոր ՄըքԳոնագալը ներս մտան, Հարրին լսեց իրենց հետևում խուլ ֆսսոցով փակվող պատերի ձայնը։ Կանգնելով աստիճանների վրա նրանք սկսեցին վեր բարձրանալ շրջանաձև պտույտներով, վեր, ավելի վեր։ Հարրին արդեն թեթև գլխապտույտ էր զգում, երբ, վերջապես, իր առջև տեսավ մի շքեղ կաղնեփայտե դուռ, գրիֆոնի տեսքով բրոնզյա փայլփլուն թակիչով։</p>
<p>Նա արդեն գիտեր, թե իրեն ուր են բերել։ Անշուշտ, դա Դամբլդորի առանձնասենյակն էր։</p>
<hr />
</body></html>