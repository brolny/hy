<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 07">
<meta name="Description" content="Գաղտնի սրահը 07">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ յոթերորդ<br>Հողարյուններ և անհայտ շշուկներ</h2>
<p>Ամբողջ հաջորդ շաբաթվա ընթացքում Հարրիի միակ հոգսն ու անհանգստությունը դպրոցի միջանցքներում խուսանավելն էր, որպեսզի ամեն անգամ Գիլդերոյ Լոքհարթին հեռվից տեսնելիս, հասցներ իր ճանապարհը ժամանակին փոխել և նրա հետ դեմառդեմ չհանդիպել։ Սակայն Քոլին Քրիվիից խուսափելը գրեթե անհնար էր։ Քոլինը կարծես անգիր էր արել Հարրիի դասացուցակը։ Այնպիսի տպավորություն էր ստեղծվում, ասես նրան գերագույն հաճույք էր պատճառում օրական վեց֊ յոթ անգամ Հարրիի կողքով անցնելն ու նրան մտերմավարի դիմելը՝ «Ո՞նց ես, Հարրի…», ամեն անգամ նրանից ստանալով նույն, թեև քաղաքավարի, բայց հետզհետե ավելի ու ավելի նյարդայնացած ու բարկացած՝ «Ողջո՜ւյն, Քոլին…» պատասխանը։</p>
<p>Հեդվիգը դեռ չէր մոռացել ավտոմեքենայով չարաբաստիկ ճամփորդության անակնկալները և շարունակում էր Հարրիից նեղացած մնալ։ Ռոնի կախարդական փայտիկն անհույս փչացել էր։ Ուրբաթ առավոտյան Հմայախոսության դասին փայտիկն այնպիսի մի խայտառակ բան արեց, որ այն վերականգնելու Ռոնի բոլոր հույսերն ընդմիշտ մարեցին։ Երբ Ռոնը փորձեց կրկնել պրոֆեսոր Ֆլիթվիքի ցուցադրած նոր շարժումը, փայտիկը դավաճանաբար դուրս թռավ նրա ձեռքից և, կարծես, նշան առած սլացավ ու հարվածեց պրոֆեսոր Ֆլիթվիքի ճակատին՝ ուղիղ հոնքերի հատման կետում և երրորդ աչքի պես մի մեծ կապտականաչ այտուց առաջացրեց փոքրամարմին պրոֆեսորի քթարմատին։ Այսպես, թե այնպես, Հարրին շատ ուրախ էր, որ վերջապես շաբաթն ավարտվեց, և իրենց սպասվում էին երկու հանգստյան օրեր։ Հարրին պատրաստվում էր Ռոնի ու Հերմիոնայի հետ շաբաթ առավոտյան նախաճաշից հետո այցելության գնալ Հագրիդին, բայց նրան այդպես էլ չհաջողվեց շաբաթ օրը մի կուշտ քնել, որովհետև նախաճաշից դեռ մի քանի ժամ առաջ նրան արթնացրեց Գրիֆինդոր միաբանության քվիդիչի թիմի կապիտան Օլիվեր Վուդը։</p>
<p>— Իի-հին-շա-պա-տա-հեեե՜լ… — ծոր տվեց Հարրին քնաթաթախ։</p>
<p>— Վեր կաց… Քվիդիչի պարապմունք է պատահել, — ասաց Վուդը։</p>
<p>Հարրին ցնցվելով նստեց մահճակալի մեջ ու պատուհանից դուրս նայեց։ Վարդագույն, ոսկեզօծ հորիզոնից վեր երկինքը դեռ մութ էր ու մառախլապատ։ Արդեն լրիվ արթնանալով, նա պարզապես չէր կարողանում հասկանալ, թե ինչպես էր կարողացել այդքան խոր քնած մնալ՝ պատուհանից լսվող թռչունների բարձրացրած ճռվողյունի տակ։</p>
<p>— Օ՜լիվեր, խիղճ ունեցի՜՜ր, — տնքաց Հարրին, — արևը դեռ չի ծագել։</p>
<p>— Իհարկե չի ծագել, — ասաց Օլիվերը, որը բարձրահասակ ու թիկնեղ վեցերորդ դասարանցի էր, և այդ պահին նրա աչքերը փայլատակեցին խելագար ոգևորությամբ։ — Դա մեր նոր մարզական ծրագրի ռազմավարության մեջ է մտնում։ Վե՜ր կաց, վերցրո՜ւ ցախավելդ ու գնացի՜նք, — ասաց Վուդը առարկություն չհանդուրժող տոնով։ — Մյուս թիմերից դեռ ոչ մեկը չի սկսել մարզվել։ Մենք այս տարի առաջինը կլինենք…</p>
<p>Հորանջելով ու առավոտյան զովից թեթևակի դողալով, Հարրին իջավ մահճակալից և սկսեց փնտրել քվիդիչի իր մարզական հանդերձանքը։</p>
<p>— Ա՜յ, հիմա տեսնում եմ, որ մերոնքական ես, — ուրախացավ Վուդը, — տասնհինգ րոպեից մարզադաշտում կլինես։</p>
<p>Հարրին գլխին քաշեց իր ալ կարմիր մարզական հանդերձանքն ու տաք լինելու համար վրայից էլ հագավ թիկնոցը, հետո մի երկտող խզբզեց, որպեսզի Ռոնին տեղյակ պահի, թե ինքն ուր է գնացել և, իր պարծանք «Նիմբուս երկու հազար» ցախավելն ուսին դրած, շտապեց ցած իջնել պտուտակաձև աստիճաններով։ Հազիվ էր հասել դիմանկարի բացվածքին, երբ նրա թիկունքից թփթփոց լսվեց, և պտուտակաձև աստիճաններով երեք-երեք թռչելով հայտնվեց Քոլին Քրիվին՝ թռվռացնելով վզից կախված լուսանկարչական խցիկը և թափահարելով ձեռքին բռնած ճրթճրթան ինչ-որ բան։</p>
<p>— Հարրի, ես լսեցի, որ աստիճանների վրա ինչ-որ մեկը քո անունը տվեց։ Տես, թե ինչ ունեմ։ Ես լուսանկարը հանել եմ… Ուզում էի ցույց տալ քեզ։</p>
<p>Հարրին առանց հետաքրքրության նայեց այն լուսանկարին, որը Քոլինը թափահարում էր նրա քթի տակ։ Սև ու սպիտակ լուսանկարի մեջ շարժվող Լոքհարթը մեծ ջանքեր էր գործադրում՝ փորձելով ինչ-որ մեկին թևից բռնած ներս քաշել լուսանկարի շրջանակի մեջ։ Հարրին անմիջապես ճանաչեց, որ կամակոր թևը իրենն էր, և մեծ գոհունակությամբ նկատեց, որ իր լուսանկարչական եսը կտրականապես հրաժարվում էր մտնել լուսանկարի մեջ։ Մինչ Հարրին դիտում էր, լուսանկարի Լոքհարթը, հուսահատվելով, բաց թողեց անհնազանդ թևը և, սայթաքելով իր իսկ ջանքերից, ամբողջ թափով շնչասպառ հետ ընկավ լուսանկարի սպիտակ եզրի վրա։</p>
<p>— Կստորագրե՞ս, — ակնածանքով հարցրեց Քոլինը։</p>
<p>— Ոչ, — կտրուկ պատասխանեց Հարրին և շուրջը նայեց, համոզվելու համար, որ սենյակում մարդ չկար, և Քոլինին ոչ ոք չէր կարող լսել։ — Կներե՜ս, Քոլի՜ն, ես հիմա ժամանակ չունեմ… Քվիդիչի մարզման եմ գնում։</p>
<p>Կտրուկ շրջվելով, նա մագլցեց դիմանկարի բացվածքով։</p>
<p>— Օօ՜օ… Ուո՜ւու… Սպասի՜ր, ես էլ եմ գալիս։ Ես դեռ երբեք քվիդիչի խաղ չեմ տեսել։</p>
<p>Քոլինը նույնպես մագլցեց նկարի բացվածքով ու վազեվազ շտապեց Հարրիի հետևից։</p>
<p>— Ոչ մի հետաքրքիր բան չկա, նույնիսկ շատ ձանձրալի կլինի քեզ համար, — արագ ասաց Հարրին, բայց Քոլինի դեմքն այնպիսի ոգևորությամբ էր փայլում, որ դժվար թե Հարրիի ասածը նրա վրա տպավորություն թողներ։</p>
<p>— Դու վերջին հարյուր տարում ամենաերիտասարդ խաղացողն ես, չէ՞, Հա՜րրի… — ասաց Քոլինը, արագ-արագ քայլելով նրա կողքով։ — Դու հաստատ բոլորից լավ ես խաղում։ Ես դեռ ոչ մի անգամ ցախավելի վրա չեմ նստել։ Հե՞շտ է։ Իսկ սա քո սեփական ցախավե՞լն է։ ճի՞շտ է, որ եղածների մեջ դա ամենալավ մարզական ցախավելն է։</p>
<p>Հարրին չգիտեր, ինչպես ազատվել նրանից։ Այնպիսի զգացում ուներ, ասես իրեն մի չափազանց շատախոս ստվեր էր ուղեկցում։</p>
<p>— Ես, իրականում, այնքան էլ լավ չեմ հասկանում քվիդիչից, — ասաց Քոլինը շնչասպառ, — ճի՞շտ է, որ չորս գնդակով են խաղում։ Եվ դրանցից երկուսն ինքնուրույն թռչում են օդի մեջ՝ փորձելով ցախավելներից ցած գցել խաղացողներին։</p>
<p>— Այո, — չոր ասաց Հարրին՝ բոլորովին մտադրություն չունենալով Քոլինին բացատրել քվիդիչի բարդ կանոնները, բայց մի պահ անց մեծահոգաբար ավելացրեց․ — …Դրանք Բրետներն են։ Ամեն թիմում երկու Պաշտպան կա, և նրանք իրենց մականներով հետ են շպրտում Բրետներին սեփական թիմի խաղացողներից։ Գրիֆինդորի Պաշտպանները Ջորջ և Ֆրեդ Ուիզլիներն են։</p>
<p>— Իսկ ինչի՞ համար են մյուս գնդակները, — հարցրեց Քոլինը մի քանի աստիճան գրեթե ցած գլորվելով, որովհետև ոտքերի տակ նայելու փոխարեն, բերանը բաց նայում էր Հարրիին։</p>
<p>— Դեհ, Բրդուճով գոլ են խփում։ Դա կարմիր գույնի, ամենամեծ գնդակն է։ Ամեն թիմում կան յոթ խաղացողներ։ Երեքը Հետախույզներն են։ Նրանք պիտի Բրդուճը միմյանց փոխանցելով նետեն հակառակորդ թիմի դարպասային օղերի միջով։ Դարպասները կանգնած են մարզադաշտի երկու ծայրերում՝ երեքական մեծ սյունաձողերի գլխին։</p>
<p>— Իսկ չորրորդ գնդա՞կը…</p>
<p>— Չորրորդ գնդակը Ոսկյա Բանբերն է, — պատասխանեց Հարրին, — այն շատ փոքր է, շատ արագ է շարժվում ու դրան բռնելը շատ դժվար է։ Բայց դա արդեն Որսորդի գործն է, որովհետև քվիդիչի խաղը չի ավարտվում քանի դեռ որսորդներից մեկը չի բռնել Բանբերին։ Որ թիմի Որսորդն էլ Բանբերին բռնի, այդ թիմը լրացուցիչ հարյուր հիսուն միավոր է ստանում։</p>
<p>— Դու ես, չէ՞, Գրիֆինդորի Որսորդը, — պաշտամունքի հիացական արտահայտությամբ ասաց Քոլինը։</p>
<p>— Ես եմ, — ասաց Հարրին, և նրանք դուրս եկան ամրոցից ու ցողաշաղախ խոտերով քայլեցին դեպի մարզադաշտը։ — Դրանից բացի կա նաև Դարպասապահը, որը պահպանում է սյունաձողերի վրա կանգնած օղակաձև դարպասները։ Այդքանը։</p>
<p>Սակայն Քոլինը շարունակում էր հարցերով ռմբակոծել նրան մարգագետնից մինչև մարզադաշտ ընկած ամբողջ ճանապարհին։ Հարրիին հաջողվեց ազատվել նրանից միայն այն ժամանակ, երբ հասան հանդերձարաններին։ Քոլինը ծղրտան ձայնով բղավեց նրա հետևից․</p>
<p>— Ես գնամ մի լավ տեղ նստեմ, Հա՜րրի… — և շտապեց դեպի հանդիսատեսների հարթակները։</p>
<p>Գրիֆինդորի թիմի մյուս անդամներն արդեն հանդերձարանում էին։ Սակայն յոթնյակից արթուն տեսք ունեցող միակ անձը Վուդն էր։ Ֆրեդ և Ջորջ Ուիզլիներն ուռած աչքերով ու գզգզված մազերով նստած էին չորրորդ դասարանցի Ալիսիա Սփինեթի կողքին, որը գլուխը պատին հենած ննջում էր։ Նրանց դիմաց ուս-ուսի նստած մյուս Հետախույզներ Քեթի Բելն ու Անջելինա Ջոնսոնը անդադար հորանջում էին։</p>
<p>— Վերջապե՜ս, Հա՜րրի… ես ինչու՞ այսքան ուշացար — կտրուկ ասաց Վուդը։ — Քանի որ բոլորդ հավաքվել եք, ուզում եմ մինչև դաշտ դուրս գալը երկու խոսք ասել ձեզ։ Այս ամառ լրիվ նոր մարզական ծրագիր եմ մշակել և համոզված եմ, որ այն մեզ լիակատար հաղթանակ կբերի…</p>
<p>Վուդը գրատախտակին ամրացրեց քվիդիչի դաշտի մեծ հատակագիծը, որի վրա տարբեր գույնի թանաքներով նկարված էին բազմաթիվ գծեր, սլաքներ ու խաչեր։ Վուդը հանեց իր կախարդական փայտիկը, թեթև հարվածեց գծանկարին և բոլոր գծերը, սլաքներն ու խաչերը սկսեցին թրթուրների պես շարժվել ու պտտվել։ Մինչ Վուդը պատմում էր իր նոր մարզական մարտավարության մասին, Ֆրեդ Ուիզլիի գլուխը դանթելով վերջապես հասավ Ալիսիա Սփինեթի ուսին և, ասես ճակատի համար տաք ու փափուկ հենարան գտնելով, Ֆրեդը սկսեց հանդարտ խռմփացնել։</p>
<p>Վուդին գրեթե քսան րոպե պահանջվեց առաջին գծանկարը բացատրելու համար։ Բայց գծանկարի տակ մեկ ուրիշն էլ կար, իսկ դրա տակ կար նաև երրորդը։ Հարրին բթացած պլշել էր գծանկարի վրա և ավելի շուտ քնած էր բաց աչքերով, քան արթուն, որովհետև ոչ մի բառ չհասկացավ Վուդի անվերջանալի ճառից։</p>
<p>— Այսպիսով, — վերջապես ասաց Վուդը Հարրիին՝ հետ բերելով նրան մտազբաղ անուրջներից, որոնց բովանդակությունը պտտվում էր ճիշտ այդ պահին ամրոցում ծավալվող նախաճաշի կերակրացանկի շուրջը, — ամեն ինչ պա՞րզ է… Հարցեր կա՞ն։</p>
<p>— Ես մի հարց ունեմ, Օ՛լիվեր, — ասաց Ջորջը, որը ցնցումով արթնացել էր Վուդի վերջին բառերից։ — Չէի՞ր կարող, ինչ է, այդ ամենը մեզ երեկ ասել, երբ մենք դեռ արթուն էինք։</p>
<p>Վուդը բնավ գոհ չէր։</p>
<p>— Ինձ լսե՜ք, բոլո՜րդ, — ասաց նա աչքերը փայլեցնելով իր քնաթաթախ անձնակազմի վրա, — մենք պետք է Քվիդիչի գավաթը դեռ անցած տարի շահած լինեինք։ Ո՞վ չգիտի, որ մենք անկասկած լավագույն թիմն ենք։ Բայց դժբախտաբար, մեզնից անկախ հանգամանքների բերումով…</p>
<p>Հարրին տեղում նստած մեղավոր տրորվեց։ Անցյալ տարվա վերջին խաղի ժամանակ ինքը գիտակցությունը կորցրած պառկած էր հիվանդանոցային աշտարակում, և Գրիֆինդորի թիմը՝ մի խաղացող պակաս ունենալու պատճառով, վերջին երեք հարյուր տարում ամենախայտառակ պարտությունը կրեց Հաֆըլփաֆի թիմից։</p>
<p>Վուդը մի պահ դադար տվեց, որպեսզի շունչը տեղը բերի։ Իրենց վերջին պարտությունը, ակնհայտորեն, դեռ շարունակում էր մղձավանջի պես տանջել նրան։</p>
<p>— Ուրեմն այս տարի մենք պիտի ավելի շատ պարապենք, քան երբևէ… Օ-քե՛յ, հիմա դաշտ դուրս կգանք ու մեր նոր տեսությունը կկիրառենք գործնական վարժություններում, — բղավեց Վուդը, ձեռքն առավ իր ցախավելը և խրոխտ քայլերով դուրս գնաց հանդերձարանից։ Ամբողջ թիմը՝ թմրած ոտքերով ու դեռևս հորանջելով, հետևեց նրան։</p>
<p>Նրանք այնքան երկար էին նստել հանդերձարանում, որ արևն արդեն բարձրացել էր, թեև մառախուղի քուլաները դեռ այստեղ-այնտեղ սողում էին դաշտի թաց խոտերի վրայով։ Դաշտ դուրս գալով, Հարրին տեսավ հանդիսատեսների բարձրահարթակում նստած Ռոնին ու Հերմիոնային։</p>
<p>— էս ինչ է, դեռ չե՞ք վերջացրել, — թերահավատությամբ բղավեց Ռոնը։</p>
<p>— Նույնիսկ չենք էլ սկսել, — ասաց Հարրին, նախանձով նայելով նախաճաշի սեղանից Ռոնի ու Հերմիոնայի բերած հաց ու ջեմին, — Վուդը մեզ նոր շարժումներ էր սովորեցնում։</p>
<p>Նա հեծնեց իր ցախավելը և ոտքով հարվածելով գետնին, վեր սլացավ դեպի երկինք։ Առավոտյան սառը օդը մտրակեց նրա դեմքը՝ շատ ավելի արագ արթնացնելով քնից, քան Վուդի երկար մարտավարական ճառը։ Ի՜նչ հիասքանչ զգացում էր՝ կրկին սուրալ քվիդիչի մարզադաշտի երկնքով։ Նա սլացավ ամբողջ մարզադաշտով՝ փորձելով առաջ անցնել արդեն միմյանց հետ մրցող Ֆրեդից ու Ջորջից։</p>
<p>— էս ի՞նչ տարօրինակ կլթկլթոց է գալիս, — հարցրեց Ֆրեդը, երբ նրանք հասնելով մարզադաշտի ծայրին, շրջադարձի մեջ մտան։</p>
<p>Հարրին նայեց հանդիսատեսների հարթակներին։ Ամենաբարձր նստարաններից մեկի վրա նստած էր Քոլինը և ձեռքերի մեջ իր լուսանկարչական խցիկը բարձր պահած, առանց դադարի չրխկչրխկացնելով լուսանկարում էր։ Նրա խցիկի չխկչխկոցն անսպասելի ուժգնությամբ արձագանքում էր դատարկ մարզադաշտում։</p>
<p>— Հարրի՜, այս կողմը նայիր, այս կո՜ղմը… — բարալիկ ձայնով ծղրտաց Քոլինը։</p>
<p>— էս ո՞վ է, — ասաց Ֆրեդը։</p>
<p>— Գաղափար չունեմ, — ստեց Հարրին, այնպես շեշտակի առաջ նետվելով, որ մի ակնթարթում դուրս եկավ Քոլինի լուսանկարչական խցիկի տեսադաշտից։</p>
<p>— Ի՞նչ է կատարվում, — խոժոռվելով ասաց Վուդը՝ օդի մեջ սուրալով նրանց ընդառաջ, — Ո՞վ է թույլ տվել այդ առաջին դասարանցուն լուսանկարել։ Դա ինձ բնավ դուր չի գալիս։ Նա կարող է նույնիսկ Սլիզերինի լրտեսը լինել և նրանց համար լուսանկարել մեր նոր մարզական մարտավարության շարժումները։</p>
<p>— Նա Գրիֆինդորից է, — արագ ասաց Հարրին։</p>
<p>— Եվ Սլիզերինին ոչ մի լրտես էլ պետք չի, Օ՛լիվեր, — ավելացրեց Ջորջը։</p>
<p>— Ինչու՞ ես այդքան համոզված, — գրգռված ասաց Վուդը։</p>
<p>— Որովհետև նրանք բոլորն արդեն անձամբ այստեղ են, — ասաց Ջորջը մատնացույց անելով դաշտը։</p>
<p>Մի քանի հոգի կանաչ համազգեստներով և ցախավելներն ուսերին դրած խրոխտ քայլքով մտնում էին դաշտ։</p>
<p>— Աչքերիս չեմ հավատում, — կատաղած ֆշշացրեց Վուդը։ — Ես այսօր ամբողջ օրով եմ զբաղեցրել մարզադաշտը։ Հիմա կտեսնե՜նք…</p>
<p>Վուդը շեշտակի դեպի դաշտ սուրաց և բարկությունից շատ ավելի կտրուկ վայրէջք կատարեց, քան կցանկանար ու ցախավելից անհաջող ցած թռչելով, կաղալով գնաց սլիզերինցիներին ընդառաջ։ Հարրին, Ֆրեդն ու Ջորջը վայրէջք կատարեցին նրա հետևից։</p>
<p>— Ֆլի՜նտ, — գոռաց Վուդը, դիմելով Սլիզերինի թիմի կապիտանին, — հիմա մարզվելու մե՜ր ժամն է։ Մենք մարզվելու համար հատուկ շուտ ենք եկել դաշտ։ Հենց հիմա ազատե՜ք մարզադաշտը։</p>
<p>Մարկուս Ֆլինտը նույնիսկ Վուդից էլ խոշոր էր։ Տրոլային դիմագծերով դեմքին նենգ արտահայտությամբ, նա անթաքույց արհամարհանքով, հանդարտ պատասխանեց․</p>
<p>— Բոլորիս համար էլ տեղ կլինի դաշտում, Վո՜ւդ։</p>
<p>Անջելինան, Ալիսիան և Քեթին նույնպես վայրէջք էին կատարել նրանց կողքին։ Սլիզերինի թիմում աղջիկներ չկային։ Բոլոր սլիզերինցիք թիկնեղ մարմիններով ուս-ուսի կանգնած չարախինդ ժպտում էին գրիֆինդորցիներին։</p>
<p>— Բայց ես նախօրոք եմ զբաղեցրել մարզադաշտը, — կատաղությունից թուք ցայտելով բղավում էր Վուդը, — ես նախօրոք գրանցվել եմ այսօրվա համար։</p>
<p>— Ա՜հ, — ասաց Ֆլինտը, — ես էլ ստորագրված երկտող ունեմ պրոֆեսոր Սառկեկից․</p>
<p>«Ես, պրոֆեսոր Սառկեկս, այսօր պարապմունքի հատուկ թույլտվություն եմ տալիս Սլիզերինի թիմին՝ քվիդիչի մարզադաշտում թիմի նոր Որսորդին մարզելու համար։»</p>
<p>— Դուք նոր Որսորդ ունե՞ք, — ասաց Վուդը շփոթված, — այդ ո՞վ…</p>
<p>Եվ վեց խոշոր մարմինների հետևից առաջ եկավ յոթերորդը, ավելի փոքրամարմին մի տղա, չարախինդ ժպիտը գունատ, սուր դիմագծերով դեմքին։ Եվ այդ յոթերորդը Դրաքո Մալֆոյն էր։</p>
<p>— Դու Լուցիուս Մալֆոյի տղան չե՞ս, — անթաքույց անբարյացակամությամբ Մալֆոյին նայելով հարցրեց Ֆրեդը։</p>
<p>— Շատ զարմանալի է, որ հենց հիմա նշեցիք Դրաքոյի հոր անունը, — հեգնեց Ֆլինտը, իսկ Սլիզերինի թիմի մյուս տղաներն արդեն բերանները մինչև ականջներն էին բացել։ — Թույլ տվեք ցույց տալ ձեզ, թե ինչպիսի առատաձեռն նվեր է արել պարոն Մալֆոյը Սլիզերինի թիմին։</p>
<p>Բոլոր յոթը առաջ պարզեցին իրենց ցախավելները։ Յոթ շքեղ, լաքապատ, պլպլան նոր ցախավելներ՝ յոթի կոթերին էլ ոսկյա գեղեցիկ տառերով գրված «Նիմբուս երկու հազար մեկ», առավոտյան արևի ճառագայթների տակ փայլփլեցին գրիֆինդորցիների ապշահար քթների առաջ։</p>
<p>— Ամենավերջին մոդելն է։ Անցած ամիս է դուրս եկել, — ասաց Ֆլինտը՝ իր ցախավելի թելիկներից ցուցադրական անհոգությամբ թափ տալով փոշին, — եթե չեմ սխալվում, նույնիսկ նախորդ «Նիմբուս երկու հազար» տեսակից շատ առումներով առաջ է։ Իսկ ինչ վերաբերում է հին «Մաքրասփյուռներին», — նա չարախինդ ժպտաց Ֆրեդին ու Ջորջին, որոնց երկուսի ձեռքին էլ «Մաքրասփյուռ հինգ» ցախավելներ էին, — դրանց ուղղակի մաքուր կսրբի-կտանի։</p>
<p>Գրիֆինդորցիները պապանձված նայում էին ցախավելներին։ Մալֆոյն այնքան չարախնդորեն էր քմծիծաղում, որ նրա աչքերը բարալիկ շեղ ճեղքերի էին նմանվել։</p>
<p>— Օ՛հ, մի այն կողմը նայե՜ք, — ծաղրական ասաց Ֆլինտը, — կողմնակի անձինք են ներխուժել մարզադաշտ։</p>
<p>Ռոնը և Հերմիոնան դաշտով գալիս էին նրանց կողմը, որպեսզի տեսնեն, թե ինչ է կատարվում։</p>
<p>— Ի՞նչ է կատարվում, — հարցրեց Ռոնը Հարրիին, — ես ինչու՞ չեք խաղում։ Իսկ սա այստեղ ի՞նչ գործ ունի։</p>
<p>Ռոնը նայում էր, թե ինչպես է Մալֆոյը հագնում Սլիզերինի մարզական հանդերձանքը։</p>
<p>— Ես Սլիզերինի թիմի նոր Որսորդն եմ, Ուիզլի, — ինքնագոհ ասաց Մալֆոյը, — և բոլորը հենց նոր հիանում էին այն ցախավելներով, որոնք հայրս է գնել Սլիզերինի ամբողջ թիմի համար։</p>
<p>Ռոնի ծնոտը կախ ընկավ՝ արևի տակ լուսարձակող, յոթ նոր, պլպլան «Նիմբուս երկու հազար մեկ» ցախավելների տեսքից։</p>
<p>— Լավն են, չէ՞, — ասաց Մալֆոյը շողոմաձայն, — Բայց մի՛ հուսահատվեք, տղե՛րք… Գուցե Գրիֆինդորին էլ հաջողվի մի քիչ հանգանակություն հավաքել և նոր ցախավելներ ձեռք բերել։ Հաստատ կկարողանաք որևէ թանգարանի որպես հնություն վաճառել ձեր «Մաքրասփյուռ հինգ»֊երը։</p>
<p>Սլիզերինի թիմը որոտաձայն հռհռաց։</p>
<p>— Համենայն դեպս, Գրիֆինդորի թիմում ոչ ոք իր տեղը փողով չի գնել, — բարկացած ասաց Հերմիոնան։ — Գրիֆինդորի թիմում բոլորն էլ զուտ իրենց տաղանդի շնորհիվ են ընտրվել։</p>
<p>Ինքնագոհ արտահայտությունը անմիջապես վերացավ Մալֆոյի դեմքից։</p>
<p>— Իսկ քո կարծիքը ոչ քո չի էլ հարցնում, անկոչ հողարյուն՛, — ամբարտավան նետեց Մալֆոյը։</p>
<p>Հարրին անմիջապես հասկացավ, որ Մալֆոյը հենց նոր մի իսկապես շատ վատ բան ասաց, որովհետև նրա ասած բառերը վայրկենապես վրդովմունքի բարձրագոչ ընդվզում առաջացրին։ Ֆլինտն առաջ նետվեց ու իր մարմնով ծածկեց Մալֆոյին Ֆրեդի ու Ջորջի հարձակումից։ Ալիսիան ճչաց․ «Ինչպե՜ս համարձակվեցիր…», իսկ Ռոնը շեշտակի դուրս հանեց իր կախարդական փայտիկը և բղավեց․ «Դու պատասխան կտաս դրա համար, Մալֆո՛յ…» ու փայտիկը կատաղած ուղղեց Ֆլինտի թևի տակից ցցված Մալֆոյի դեմքին։</p>
<p>Մի ուժեղ ճրթոց բազմապատիկ արձագանքեց ամբողջ մարզադաշտով, և Ռոնի փայտիկի հակառակ կողմից կանաչ լույսի ուժեղ ճառագայթ դուրս ժայթքեց ու հարվածեց Ռոնի ստամոքսին։ Հարվածն այնքան ուժեղ էր, որ Ռոնը մի քանի մետր հետ թռավ օդի մեջ ու թևերը տարածած տապալվեց խոտի վրա։</p>
<p>— Ռո՜ն, Ռո՜ն, քեզ ի՞նչ պատահեց — ճչաց Հերմիոնան, վազելով նրա կողմը։</p>
<p>Ռոնը բերանը բացեց, որպեսզի խոսի, բայց չկարողացավ ձայն հանել։ Նա հանկարծ բղլտաց, անզուսպ որձկաց և նրա բերանից դուրս թռան մի քանի խոշոր տզրուկներ ու թափվեցին կրծքի վրա։</p>
<p>Սլիզերինցիները պարզապես կաթվածահար եղան ծիծաղից։ Ֆլինտը կքվեց ամբողջ մարմնով և որպեսզի վայր չընկնի՝ հենվեց իր նոր ցախավելին։ Մալֆոյը չորեքթաթ կծկվեց և սկսեց բռունցքով թմբկահարել գետինը։ Գրիֆինդորցիք հավաքվեցին Ռոնի շուրջը, որը շարունակ որձկալով, փայլփլուն լորձով ծածկված, խոշոր տզրուկներ էր փսխում։ Ոչ ոք չէր համարձակվում ձեռք տալ նրան։</p>
<p>— Մենք լավ կանենք նրան տանենք Հագրիդի մոտ, դա ամենամոտիկ տեղն է, — ասաց Հարրին Հերմիոնային, որն առանց հապաղելու գլխով արեց և, տզրուկների վրա ուշադրություն չդարձնելով, նրանք երկուսով Ռոնի թևերի տակից բռնած վեր բարձրացրին գետնից ու, իրենց ուսերին հենելով, շտապեցին Հագրիդի խրճիթի ուղղությամբ։</p>
<p>— Հարրի, ի՞նչ պատահեց։ Ի՞նչ պատահեց։ Նա հիվա՞նդ է։ Բայց դու նրան կարող ես բուժել, չէ՞, — Քոլինը հապշտապ իջել էր հանդիսատեսների բարձրահարթակից և դաշտով նրանց մոտ հասնելով, հետ ու առաջ թռչկոտելով վազում էր նրանց կողքով։ Ռոնը կրկին ուժեղ որձկաց և տզրուկների մի նոր խումբ դուրս թռավ նրա բերանից ու թափվեց կրծքի վրա։</p>
<p>— Ուուուո՜ւ… — հիացած ասաց Քոլինը բարձրացնելով իր լուսանկարչական խցիկը, — կարո՞ղ ես նրան անշարժ պահել, Հարրի…</p>
<p>— Չքվիր այստեղից, Քո՜լին, — բարկացած ասաց Հարրին։ Հերմիոնայի հետ նրանք Ռոնին տարան մարզադաշտից դուրս, դեպի Արգելված անտառի եզրը։</p>
<p>— Քիչ մնաց, Ռո՜ն, — ասաց Հերմիոնան, երբ հանդավարների պահապանի խրճիթը հայտնվեց ծառերի արանքում, — Մի րոպեից լավ կլինես… Արդեն հասնում ենք…</p>
<p>Մոտ քսան մետր էր մնացել մինչև Հագրիդի խրճիթը, երբ տնակի դուռը բացվեց, սակայն դռան մեջ հայտնված անձնավորությունը Հագրիդը չէր։ Գիլդերոյ Լոքհարթը, պճնված եղրևանու բաց երանգի պարեգոտի մեջ, հանկարծ հայտնվեց Հագրիդի խրճիթի դռան շեմին։</p>
<p>— Շո՜ւտ, էս կո՜ղմը, — ֆշշացրեց Հարրին, Ռոնին քարշ տալով մոտակա թփի հետևը։ Հերմիոնան դժգոհությամբ, բայց ճարահատյալ հետևեց նրան։</p>
<p>— …Ոչ մի դժվար բան չկա, եթե գիտես, թե ինչ ես անում, — ասում էր Լոքհարթը Հագրիդին։ — Եթե օգնության կարիք ունենաս, Հա՜գրիդ, գիտե՜ս ինձ որտեղ փնտրել։ Ես քեզ իմ գրքից մի օրինակ կուղարկեմ։ Զարմանալի է, որ մինչև այժմ դեռ չունես։ Իմ ինքնագրով մեկ օրինակ կուղարկեմ քեզ հենց այս երեկոյան։ Ցտեսություն, Հա՜գրիդ, — և նա քայլեց դեպի ամրոցը։</p>
<p>Հարրին սպասեց մինչև Լոքհարթն անհետացավ, հետո Ռոնին դուրս քաշեց թփի հետևից, և նրան կրկին թևերի տակից բռնելով, նրանք վազեվազ հասան Հագրիդի խրճիթը։ Հարրին անհամբերությամբ թակեց դուռը։</p>
<p>Հագրիդը շատ մռայլ ու խոժոռ հայտնվեց դռան բացվածքի մեջ, բայց թակողներին տեսնելուն պես նրա դեմքը ծաղկեց ուրախ ժպիտով։</p>
<p>— Ես էլ մտածում էի, թե երբ եք վերջապես գալու ինձ տեսության… Ներս անցե՜ք, ներս անցե՜ք… Սկզբում մտածեցի, թե պրոֆեսոր Լոքհարթն ինչ-որ բան է մոռացել ու վերադարձել։</p>
<p>Հարրին ու Հերմիոնան ներս տարան Ռոնին Հագրիդի մի սենյակից բաղկացած խրճիթը։ Սենյակի դիմացի անկյուններից մեկում հսկայական փայտյա մահճակալ էր դրված, իսկ մյուս անկյունում գտնվող բուխարու մեջ ուրախ ճարճատում էր կրակը։ Մինչ Ռոնին նստեցնում էին բազկաթոռի մեջ, Հարրին Հագրիդին արագ պատմեց պատահածը։ Հագրիդը կարծես բնավ չանհանգստացավ Ռոնի տզրուկային փսխումից։</p>
<p>— Ավելի լավ է դուրս գան, քան ներսում մնան, — ուրախ-ուրախ ասաց նա և մի մեծ պղնձյա թաս զրմփացրեց նրա առաջ։ — Ինչ կա-չկա դուրս թափի՜, Ռո՜ն։</p>
<p>— Չեմ կարծում, թե կարելի է որևէ բան անել, — ասաց Հերմիոնան, անհանգիստ դիտելով, թե ինչպես է Ռոնը կռացել թասի վրա, — մեզ մնում է սպասել մինչև ինքն իրեն վերջանա։ Ի՞նչ ասեմ, նույնիսկ լավ պայմաններում այդ անեծքը բավականին բարդ է կատարելը, ուր մնաց թե՝ ջարդված փայտիկով…</p>
<p>Հագրիդը ձեռ ու ոտ ընկած թեյ էր պատրաստում։ Նրա վարազորսի բողար ժանիքը թուք էր ծորում Հարրի փեշերին։</p>
<p>— Լոքհարթն ի՞նչ էր ուզում քեզնից, Հագրիդ, — ժանիքի</p>
<p>ականջները շփելով հարցրեց Հարրին։</p>
<p>— Ինձ սովորեցնում էր, թե լճային ջրալքը ինչով է տարբերվում ջրհորի ջրալքից և խորհուրդ էր տալիս, թե ինչպես ջրհորից ջրալք քշեմ, — մրթմրթում էր Հագրիդը, սեղանից վերցնելով կիսով չափ փետրահան արված աքաղաղն ու հավաքելով փետուրները։ — Ոնց որ ես կյանքումս հեչ, ոչ ջրալք եմ տեսել, ոչ էլ ջրհորից ջրալք եմ քշել ու հենց իրենից պիտի սովորեի, թե ոնց է պետք վարվել ջրային չար ոգիների հետ։ Գլուխս տարավ, էնքան փչեց, թե ոնց է ինքը բայղուշ բանշի չարհալածել։ Թե նրա պատմածներից մի բառ անգամ ճիշտ լինի, ես իմ թեյնիկս առանց ծամելու կուլ կտամ, — բարկացած ավելացրեց նա ու թեյնիկը դրեց սեղանին։</p>
<p>Անսպասելի էր Հագրիդից քննադատություն լսել Հոգվարթսի որևէ դասախոսի հասցեին, ուստի Հարրին զարմանքով նայեց նրան։ Հերմիոնան, սակայն, քիչ ավելի բարձր ձայնով, քան կարելի էր սպասել այդ պահին, ասաց․</p>
<p>— Իմ կարծիքով, դու նրա նկատմամբ փոքր-ինչ անարդարացի ես։ Ի վերջո, պրոֆեսոր Դամբլդորը գտել է, որ նա լավագույն ուսուցիչն է այդ պաշտոնի համար։</p>
<p>— Լավագու՞յն, բա չէ՜… Նա պարզապես միակ թեկնածուն էր այդ տեղի համար, — ասաց Հագրիդը՝ սեղանին դնելով մեղրի մաթով իր պատրաստած հալվան, իսկ Ռոնը դեռ շարունակում էր փսխել պղնձե թասի մեջ։ — …Ու, որ ասում եմ միակը, հավատացեք, որ իսկապես միակն էր։ Շատ դժվար է դարձել Սև ուժերից ինքնապաշտպանության դասատու գտնելը։ Մարդիկ առանձնապես ձգտում չունեն էդ տեղի համար։ Արդեն սկսել են նույնիսկ խոսել, որ էդ տեղի վրա անեծք է դրված։ Քանի՜սն են եկել-գնացել արդեն… էդ տեղում ոչ ոք մի տարուց ավելի չի մնում… Հապա մի ասեք, տեսնեմ, էս ու՞մ էր ուզում պատժել նման անեծքով, — գլուխը Ռոնի կողմը թափ տալով հարցրեց Հագրիդը։</p>
<p>— Մալֆոյը Հերմիոնային ինչ-որ փիս խոսք ասաց։ Երևի իսկապես շատ վատ բան էր նշանակում, որովհետև ես մերոնց դեռ այդքան կատաղած չէի տեսել։</p>
<p>— Շատ վատ բան ասաց, — խռպոտ ձայնով միջամտեց Ռոնը՝ քրտնած ու գունատ գլուխը սեղանի եզրից վեր բարձրացնելով, — Մալֆոյը Հերմիոնային «հողարյուն» անվանեց, Հագրիդ։</p>
<p>Ռոնը կրկին սուզվեց սեղանի տակ՝ մի նոր խումբ տզրուկներ փսխելու, որոնք ցած ընկան ուժեղ թմբկահարելով պղնձե թասի հատակը։ Հագրիդը անչափ վրդովված ու բարկացած տեսք ընդունեց։</p>
<p>— Չի՛ կարող պատահել… Ես էդ անպատկառին… — մռնչաց Հագրիդը։</p>
<p>— Բայց ես չգիտեմ, թե դա ինչ է նշանակում, — ասաց Հերմիոնան,</p>
<p>— ուղղակի հասկացա, որ շատ կոպիտ ու վատ բառ է…</p>
<p>— Դա ամենավիրավորական բանն է, որը նա կարող էր ասել… — տնքաց Ռոնը կրկին գլուխը վեր բարձրացնելով, — …«հողարյունը»</p>
<p>իսկապես կեղտոտ հայհոյանք է նրանց հասցեին, ովքեր մագլական ծագում ունեն, դեհ, գիտես… ում ծնողները մագլ են։ Կան այնպիսի տոհմիկ հրաշագործներ, Մալֆոյի ընտանիքի նման, ովքեր իրենց բոլորից բարձր են դասում, որովհետև իրենք, իբր, այսպես ասած, «զտարյուն» են։</p>
<p>Ռոնը մեկ անգամ էլ թեթև որձկաց ու մի մեծ տզրուկ փսխեց իր ափի վրա։ Նա տզրուկին մի պահ դիտեց ու նետելով թասի մեջ շարունակեց․</p>
<p>— Բոլորը, իհարկե, շատ լավ էլ գիտեն, որ դա ոչ մի նշանակություն չունի։ Տեսե՛ք, օրինակ Նեվիլ Լոնգբոթոմը՝ տոհմիկ հրաշագործների ընտանիքից է, իսկական զտարյուն, բայց հազիվ է տարբերում իր կաթսայի տակն ու գլուխը։</p>
<p>— Եվ էնպիսի հմայանք չկա, որ մեր Հերմիոնան չկարողանա կատարելապես կատարել, — հպարտ-հպարտ ասաց Հագրիդը, Հերմիոնային ստիպելով վարդի պես շիկնել։</p>
<p>— Ուղղակի անպատկառություն է մեկի հասցեին նման բան ասելը,</p>
<p>— ասաց Ռոնը, դողացող ձեռքով սրբելով ճակատի քրտինքը։ — Այսինքն, ուզում է ասել «կեղտոտ արյուն» կամ «հասարակ արյուն»։ Դրանից էլ մեծ ապուշությու՞ն… Որովհետև, այսպես, թե այնպես, այս օրերին հրաշագործների մեծ մասը խառնարյուն են։ Եթե մենք մագլների հետ չամուսնանայինք ու երեխաներ չունենայինք, վաղուց ի վեր ուղղակի վերացած կլինեինք։</p>
<p>Նա կրկին որձկաց ու կռացավ թասի վրա։</p>
<p>— Ռոն, ես քեզ բոլորովին չեմ մեղադրում, որ ուզեցել ես նման անեծք ուղարկել նրա վրա, — բարձր-բարձր ասաց Հագրիդը, իր թավ ձայնով խլացնելով թասի հատակը թմբկահարող տզրուկների թրմփոցները,</p>
<p>— բայց գուցե լավն էլ դա էր, որ փայտիկդ հետ է հարվածել։ Պատկերացնու՞մ ես, թե ինչ աղմուկ պիտի բարձրացներ Լուցիուս Մալֆոյը, եթե անեծքդ կպած լիներ նրա որդուն։ Գոնե նման փորձանքից ազատվեցիր։</p>
<p>Հարրին մտածեց, որ եթե սա է փորձանքից ազատվելը, երբ բերանիցդ անթիվ տզրուկներ են թափվում, ապա ինչի՞ նման կլիներ փորձանքի մեջ լինելը, բայց չկարողացավ խոսել, որովհետև Հագրիդի մեղրով հալվայից նրա ծնոտներն այնպես էին կպել իրար, որ նա ուղղակի չէր կարող բացել բերանը։</p>
<p>— Հարրի, — հանկարծ ինչ-որ բան հիշելով ասաց Հագրիդը, — ես քեզնից նեղացել եմ։ Լսել եմ, ինքնագրով լուսանկարներ ես բաժանում։ Էդ ո՞նց է, որ ինձ մինչև հիմա մի լուսանկար չես տվել։</p>
<p>Կատաղությունից Հարրիի ծնոտներն անմիջապես անջատվեցին իրարից։</p>
<p>— Քեզ ո՞վ է նման բան ասել։ Ես ոչ մի լուսանկար էլ չեմ բաժանում,</p>
<p>— տաքացած հարձակվեց նա, — եթե Լոքհարթը դեռ շարունակում է այստեղ-այնտեղ խոսել դրա մասին… — բայց տեսավ, որ Հագրիդը սրտանց ծիծաղում էր, և խոսքը չավարտեց։</p>
<p>— Կատա՜կ եմ անում, — ասաց Հագրիդը մտերմաբար թփթփացնելով Հարրիի թիկունքին, ինչից Հարրին կզակով կպավ սեղանին,</p>
<p>— ուրեմն չգիտե՞մ, ինչ է, որ դու լուսանկար չես բաժանում։ Ես Լոքհարթին էլ ասացի, որ դա քեզ պետք չի։ Դու նրանից ավելի հանրահայտ ես, առանց նույնիսկ մի մազաչափ ջանք թափելու։</p>
<p>— Բայց դա նրան բոլորովին դուր չի գալիս, — ասաց Հարրին՝ մեջքն ուղղելով ու ծնոտը շփելով։</p>
<p>— Պարզ բան է, որ դուր չի •ալիս, — ասաց Հագրիդը՝ աչքերը խորամանկ փայլեցնելով, — հետո ես նրան ասացի, որ նրա գրքերից ոչ մեկը չեմ կարդացել ու նա փասափուսեն հավաքեց ու գնաց… Մեղրով հալվա կուտե՞ս, Ռոն, — ավելացրեց նա, երբ Ռոնի գլուխը կրկին հայտնվեց սեղանի հետևում։</p>
<p>— Դժվար թե, — ասաց Ռոնը, — հիմա ինձ չի կարելի բան ուտել, բա որ ավելի ուժեղանա՞…</p>
<p>— Գնա՜նք, ցույց տամ ձեզ, թե ինչ եմ աճեցնում, — հանկարծ ասաց Հագրիդը, — երբ Հարրին ու Հերմիոնան վերջացրին իրենց թեյը։</p>
<p>Հագրիդը իր տնակի հետևի փոքրիկ բանջարանոցում տասնյակից ավելի հսկայական դդումներ էր աճեցրել, այնքան մեծ, որոնց նմանը Հարրին կյանքում դեռ չէր տեսել։ Ամեն մեկը մի ահռելի կաթսայի չափ էր։</p>
<p>— Լավ են տռզել, չէ՞, — երջանիկ ժպտալով ասաց Հագրիդը, — Բոլոր սրբերի օրվա ընթրիքի համար եմ աճեցնում… Մինչև էդ օրն արդեն, ուուո՜ւհ, ինչքան մեծ կլինեն։</p>
<p>— Ինչո՞վ ես պարարտացրել, որ այսպես մեծացել են, — հարցրեց Հարրին։</p>
<p>Հագրիդը շուրջը նայեց, որպեսզի համոզվի, որ իրենք մենակ են։</p>
<p>— Դեհ, քիչ ու միչ օգնել եմ սրանց… Գիտես… թե ոնց…</p>
<p>Հարրին նկատեց, որ Հագրիդի վարդագույն հովանոցը հենված էր տան հետևի պատին։ Հարրին արդեն պատճառներ ուներ մտածելու, որ այդ հովանոցը բոլորովին էլ անմեղ հովանոց չէր։ Նա գրեթե համոզված էր, որ Հագրիդի հին դպրոցական կախարդական փայտիկը խնամքով թաքցրած էր այդ հովանոցի մեջ։ Հագրիդին չէր թույլատրվում հրաշագործել։ Տարիներ առաջ, նրան հեռացրել էին Հոգվարթսի հրաշագործության դպրոցի երրորդ դասարանից, բայց Հարրին այդպես էլ չգիտեր, թե ինչու, որովհետև ամեն անգամ, երբ դրա մասին որևէ հիշատակում կամ ակնարկ էր հնչում, Հագրիդն անմիջապես շատ առեղծվածային տեսք էր ընդունում և, կարծես, խլանում էր մինչև թեմայի փոխվելը։</p>
<p>— Որկրամոլության հմայանք ես կիրառել, եթե չեմ սխալվում, — կես չխրախուսող, կես հիացական ասաց Հերմիոնան, — կարելի է ասել, որ իրոք լավ գործ ես արել սրանց վրա։</p>
<p>— Քո փոքրիկ քույրիկն էլ նույն բանն ասաց, — ժպտաց Հագրիդը՝ Ռոնին գլխով անելով։ — Երեկ եմ հանդիպել նրան, — Հագրիդը հոնքերի տակից չարաճճի հայացք նետեց Հարրիի վրա ու մորուքը ցնցելով ասաց,</p>
<p>— էս կողմերում էր ֆրֆռում… Ասաց, որ եկել է տեսնի, թե ինչ կա-չկա, բայց ես շատ հակված եմ մտածելու, որ նա հույս ուներ մարդամեկին իմ տանը պատահաբար հանդիպել, — Հագրիդը Հարրիին աչքով արեց, — Եվ թե հարցնող լինի, ես կասեի, որ նա չէր հրաժարվի քո ինքնագրով…</p>
<p>— Օ՜հ, վերջացրո՛ւ, — ասաց Հարրին։ Ռոնը փռթկաց ծիծաղից ու անմիջապես որձկաց՝ գետնին փսխելով մի քանի տզրուկներ։</p>
<p>— Զգո՜ւույշ, — ոռնաց Հագրիդը՝ Ռոնին հեռու քաշելով իր</p>
<p>թանկարժեք դդումներից։</p>
<p>Արդեն կեսօր էր, իսկ Հարրին առավոտից ընդամենը մի կտոր մեղրով հալվա էր կերել։ Այնպես որ, նրանք ցտեսություն ասացին Հագրիդին ու շտապեցին ամրոց՝ ճաշելու։ Ռոնը մերթընդմերթ զկրտում էր ճանապարհին, բայց ընդամենը երկու անգամ որձկաց՝ գետնին թքելով երկու շատ փոքրիկ տզրուկ։</p>
<p>Հազիվ էին մտել Շքամուտքի զով դահլիճ, երբ մի ձայն զրնգաց կիսախավար դահլիճի մեջ․</p>
<p>— Ահա՛, թե որտեղ եք, Փոթթեր, Ուի՛զլի, — պրոֆեսոր ՄըքԳոնագալը, ինչպես միշտ, խիստ տեսքով քայլում էր նրանց ընդառաջ։</p>
<p>— Դուք երկուսդ ձեր հմայապատիժը կսկսեք այս երեկոյան։</p>
<p>— Ի՞նչ պիտի անենք, պրոֆեսոր, — հարցրեց Ռոնը, մի կերպ զսպելով զկրտոցը։</p>
<p>— Դո՛ւք, Ուի՛զլի, պարոն Ֆիլչի հսկողության տակ, Զինազարդերի դահլիճում կփայլեցնեք արծաթեղենը — ասաց պրոֆեսոր ՄըքԳոնագալը,</p>
<p>— և ոչ մի հմայանք, Ուի՛զլի։ Ձեռքով եք աշխատելու ու սովորական միջոցներով։</p>
<p>Ռոնը վհատությունից ուժեղ զկրտաց։ Արգուս Ֆիլչը, ամրոցի պարետը, ամենատհաճ անձնավորությունն էր բոլոր ուսանողների համար։</p>
<p>— Իսկ դուք, Փոթթեր, կօգնեք պրոֆեսոր Լոքհարթին պատասխանել նրա երկրպագուների նամակներին, — ասաց պրոֆեսոր ՄըքԳոնագալը։</p>
<p>— Օ՛հ, ո՜չ, — տնքաց Հարրին, — պրոֆե՜սոր, ի՞նչ կլինի ես էլ գնամ Զինազարդերի դահլիճ, — հուսահատորեն աղերսեց Հարրին։</p>
<p>— Անհնար է, — մերժեց պրոֆեսոր ՄըքԳոնագալը հոնքերը բարձրացնելով։ — Պրոֆեսոր Լոքհարթն անձամբ խնդրել է ինձ, որ ձեզ իր մոտ ուղարկեմ այդ գործի համար։ ժամը ութին երկուսդ էլ կլինեք ձեր տեղերում։</p>
<p>Հարրին ու Ռոնը Մեծ դահլիճ մտան աննկարագրելի մռայլ տրամադրությամբ, նրանց հետևից էլ՝ Հերմիոնան, դեմքին՝ դուք-բողոքելու– տեղ-չունեք-ով-էր-ձեզ-ստիպում-խախտել-դպրոցի-կանոնակարգը արտահայտությամբ։ Հարրին, թեև շատ քաղցած էր, բայց նույնիսկ չվայելեց իր սիրած՝ մսով լցոնած կարտոֆիլի համը։ Երկուսն էլ այնպիսի զգացում ունեին, ասես իրենց անարդարացի մեծ պատիժ էին տվել։</p>
<p>— Կտեսնե՜ս, Ֆիլչն ինձ ամբողջ գիշեր կպահի այնտեղ — ասաց Ռոնը ծանր հոգոցով, — և ոչ մի հմայանք, պատկերացնու՞մ ես։ Իսկ Զինազարդերի դահլիճում երևի հարյուր արծաթե գավաթ կա։ Ես մագլական մաքրությունից շատ հեռու եմ։</p>
<p>— Ես պատրաստ եմ քո փոխարեն գնալ, — ասաց Հարրին դառնացած, — ինչքա՜ն եմ նման գործ արել Դարզլիների տանը։ Իսկ դու պատկերացրու, թե ինչ է նշանակում պատասխանել Լոքհարթի երկրպագուների նամակներին… Դա մի մղձավանջ է լինելու։</p>
<p>Այսպես, թե այնպես, շաբաթ օրվա հետկեսօրյա ժամանակը հալվեց-անցավ, և աչք էլ չհասցրին թարթել, երբ ժամը դարձավ ութին հինգ պակաս, ու Հարրին՝ ոտքերը ծանր քարշ տալով, երրորդ հարկի միջանցքով ուղղվեց դեպի Լոքհարթի աշխատասենյակը։ Նա ատամները սեղմեց ու դուռը թակեց։</p>
<p>Դուռն անմիջապես կրնկի վրա բացվեց, և Լոքհարթը վերից վար գլխով ողջունեց նրան։</p>
<p>— Ահա՜ և մեր երիտասարդ օդահենը, — ասաց նա, — նե՜րս արի, Հա՜րրի, նե՜րս արի…</p>
<p>Բազմաթիվ մոմերի լույսով ողողված պատերին փակցված շրջանակների միջից շողշողում էին Լոքհարթի անհամար լուսանկարները։ Նա նույնիսկ ինքնագրել էր դրանցից մի քանիսի վրա։ Լուսանկարների մի մեծ տրցակ էլ ընկած էր սեղանին։</p>
<p>— Դու պետք է հասցեները գրես ծրարների վրա, — այնպիսի տոնով ասաց Լոքհարթը, ասես մեծ պատիվ էր անում Հարրիին։ — Առաջին ծրարը պետք է գնա Գլեդիս Գադջինի հասցեով, հրաշալի կին է և իմ մե՜ծ երկրպագուներից։</p>
<p>Րոպեները դանդաղ առաջ էին սողում։ Հարրին գրեթե չէր լսում Լոքհարթի անվերջանալի ելույթը, միայն մերթընդմերթ արձագանքելով նրան «ըը՜մմ», «այո՜ոո», «ա՜աա» բացականչություններով։ Նրա ելույթի միալար հոսքի մեջ Հարրիի ուղեղին ակամա հասնում էին այսպիսի արտահայտություններ․ «Փառքը հավատարիմ ընկեր չէ, Հարրի» կամ՝ «Հանրահայտ մարդը պետք է իրեն հանրահայտ մարդու պես պահի, մի՛ մոռացիր» և այլն։</p>
<p>Մոմերը հետզհետե հալվելով կարճանում էին, և նրանց թրթռացող լույսն սկսում էր ստվերներ գցել Հարրիին նայող բազմաթիվ լոքհարթների դեմքերին։ Հարրին գրելուց թմրած ու սաստիկ ցավող ձեռքն իջեցրեց, երևի, երկուհարյուրերորդ ծրարի վրա ու սկսեց գրել տիկին Վերոնիկա Սմեթլիի հասցեն։</p>
<p>«Երնեկ արդեն գնալու ժամանակը լիներ, — հոգնած ու դժբախտ մտածեց նա… — Ե՞րբ պիտի Լոքհարթը վերջապես ազատ արձակի ինձ…»</p>
<p>Եվ այդ պահին նա ինչ-որ բան լսեց… Ինչ-որ բան, որը բոլորովին տարբեր էր հանգչող մոմերի ֆշֆշոցից և իր երկրպագուների մասին Լոքհարթի անվերջանալի բարբաջանքից։</p>
<p>Դա մի այնպիսի ձայն էր, որից մարդու ողնուղեղը կարող է սառչել… Մարդու շունչը կտրող, սահմռկեցնող, ծորուն մի ձայն…</p>
<p><b>— Արիի՜… Այստե՜ղ արիի՜… Կհոշշոտեե՜մքեզ… Կխեղդեեե՜մքեզ… Արիի ՜… Ինձ մոտ արի… կսսպանեեե՜մ քեզ</b>…</p>
<p>Հարրին անակնկալից այնպես ցնցվեց, որ մի հսկայական թանաքաբիծ հայտնվեց Վերոնիկա Սմեթլիի հասցեի վրա։</p>
<p>— Ի՞նչ, — գրեթե բղավեց նա տեղից։</p>
<p>— Դու՞ էլ նկատեցիր, — ասաց Լոքհարթը, — վեց ամիս շարունակ ամենաշատ վաճառվող գրքերի առաջին տեղում։ Այսպիսի ցուցանիշ դեռ ոչ ոք չի ունեցել։</p>
<p>— Ոչ, — ասաց Հարրին այլայլված, — …այդ ձայնը…</p>
<p>— Ի՞նչ ձայն… — շատ զարմացած հարցրեց Լոքհարթը։</p>
<p>— Այդ… այդ ձայնը, որ ասաց… Չլսեցի՞ք…</p>
<p>Լոքհարթն ապշադեմ նայեց Հարրիին։</p>
<p>— Ի՞նչի մասին ես խոսում, Հարրի։ Գուցե մի փոքր հոգնե՞լ ես, երևի քունդ արդեն տանում է։ Օ՜հ, տեր աստված, հապա տես, թե ժամը քանիսն է։ Մենք արդեն չորս ժամ է, ինչ այստեղ ենք։ Հավատս չի գալիս… Որքա՜ն արագ է անցնում ժամանակը, չէ՞…</p>
<p>Հարրին չպատասխանեց։ Նա ականջները լարել էր, որպեսզի կրկին լսի այդ ձայնը, բայց Լոքհարթի միալար շատախոսությունից բացի ուրիշ ոչինչ չէր լսվում։ Իսկ նա ասում էր, որ ամեն անգամ հմայապատիժ ստանալուց նա այդպես հեշտ չի պրծնի։ Հոգնած ու ձանձրացած Հարրին դուրս եկավ նրա աշխատասենյակից։</p>
<p>Այնքան ուշ էր, որ Գրիֆինդորի ընդհանուր սենյակը գրեթե դատարկ էր։ Հարրին ուղիղ գնաց իրենց ննջարանը։ Ռոնը դեռ չէր վերադարձել։ Հարրին գլխին քաշեց իր գիշերազգեստը, մտավ անկողին և սկսեց սպասել։ Կես ժամ անց Ռոնը մտավ սենյակ՝ հոգնատանջ շփելով իր աջ ձեռքը և կիսախավար սենյակում տարածելով արծաթյա իրեր փայլեցնող նյութի սուր հոտը։</p>
<p>— Բոլոր մկաններս բռնվել են, — տնքաց Ռոնը, մեկնվելով իր անկողնում։ — Պատկերացրո՛ւ, նա ստիպեց տասնչորս անգամ փայլեցնել Քվիդիչի Գավաթը մինչև իրեն բավարարված զգաց։ Իսկ հետո մեկ անգամ էլ կրկին տզրուկներ փսխեցի և ուղիղ՝ «Դպրոցին մատուցած հատուկ ծառայությունների համար» մի պատվո զինավահանի վրա։ Մեկ ժամ տևեց մինչև ամբողջ լորձն ու փսլինքը մաքրեցի զինավահանի վրայից… Լոքհարթի մոտ ո՞նց էր։</p>
<p>Շատ ցածր ձայնով, որպեսզի Նեվիլին, Դինին ու Շեյմոսին չարթնացնի, Հարրին Ռոնին պատմեց իր լսածը։</p>
<p>— Իսկ Լոքհարթն ասաց, որ ինքը ոչինչ չի՞ լսել, — ասաց Ռոնը։</p>
<p>Հարրին նույնիսկ լուսնի լույսի տակ տեսավ նրա դեմքի խոժոռ</p>
<p>արտահայտությունը։</p>
<p>— Ի՞նչ ես կարծում, գուցե նա սուտ էր ասում։ Բայց ես ուղղակի չեմ հասկանում… Նույնիսկ եթե անտեսանելի մեկը, մտած լիներ սենյակ, նա, ամեն դեպքում, պետք է առնվազն բացած լիներ սենյակի դուռը։</p>
<p>— ճիշտ ես ասում, — մտազբաղ պատասխանեց Հարրին՝ հետ ընկնելով անկողնու վրա և հայացքն անթարթ հառեց իր մահճակալի ամպհովանուն, — ես էլ չեմ հասկանում։</p>
<hr />
</body></html>