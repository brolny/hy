<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 12">
<meta name="Description" content="Գաղտնի սրահը 12">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասերկուերորդ<br>Կերպափոխման էլեքսիրը</h2>
<p>Հասնելով վերին սանդղահարթակին, նրանք դուրս քայլեցին շարժասանդուղքից, և պրոֆեսոր ՄըքԳոնագալը թակեց սանդղահարթակի վրա բացվող միակ դուռը։ Դուռն անձայն բացվեց, և նրանք ներս մտան։ Պրոֆեսոր ՄըքԳոնագալը Հարրիին կարգադրեց սպասել ու հեռացավ։</p>
<p>Հարրին նայեց շուրջը։ Նա վստահաբար կարող էր ասել, որ իր այցելած բոլոր ուսուցչական առանձնասենյակներից ամենահետաքրքիրը Դամբլդորի առանձնասենյակն էր, և եթե մահու չափ վախեցած չլիներ այն մտքից, որ իրեն շուտով հեռացնելու են դպրոցից, ապա մեծագույն հաճույքով մի լավ կզններ շուրջը։</p>
<p>Դա մի մեծ, շատ գեղեցիկ կահավորված շրջանաձև սենյակ էր, լի ամեն կողմից լսվող ցածր տարօրինակ ցկլտացող ու փստփստացող ձայներով։ Փորագրված շշաձև ոտքերով սեղանների վրա շարված էին Հարրիին անծանոթ բազմաթիվ հետաքրքրաշարժ արծաթյա գործիքներ, որոնք փքփքալով ծխի փոքրիկ քուլաներ էին փսխում և ծիծաղելի բզզոց արձակում։ Պատերին փակցված էին դպրոցի նախկին տնօրենների և տնօրինուհիների դիմանկարները․ բոլորն ընդարմացած ֆսֆսոցով ննջում էին իրենց շրջանակների մեջ։ Սենյակում կար նաև հաստ ճիրաններով լայն թաթերի վրա կանգնած հսկայական մի սեղան, որի կողքին կանգնած գրապահարանի դարակներից մեկի վրա դրված էր մի հնամաշ, քրքրված սրածայր գլխարկ։ Հարրին անմիջապես ճանաչեց Տեսակավորող գլխարկը։</p>
<p>Հարրին տատանվում էր։ Նա անհանգիստ նայեց պատերին կախված դիմանկարների մեջ քնած դյութերին ու վհուկներին։ Դժվար թե նրանցից մեկնումեկն առարկի, եթե ինքը վերցնի Տեսակավորող գլխարկն ու դնի գլխին… Ընդամենը մեկ անգամ ևս նրան լսելու համար… Պարզապես համոզվելու համար, որ Գլխարկն իրեն ճիշտ միաբանություն է ուղարկել…</p>
<p>Հարրին կամացուկ անցավ սեղանի հետևը, դարակից վերցրեց գլխարկն ու դանդաղ իջեցրեց գլխին։ Գլխարկը շատ մեծ էր և անմիջապես սահեց նրա քթին ու լրիվ ծածկեց աչքերը, ճիշտ այնպես, ինչպես անցած անգամ՝ Տեսակավորման արարողության ժամանակ։ Հարրին կուրորեն նայեց գլխարկի սև մթության մեջ ու մի պահ սպասեց։ Հետո մի ցածր ձայն ասաց նրա ականջին․</p>
<p>— Քեզ ինչ-որ կասկածնե՞ր են տանջում, Հարրի Փոթթեր…</p>
<p>— Հը՜ըմ, այո՛, — թոթովեց Հարրին, — ներեցեք, որ</p>
<p>անհանգստացնում եմ ձեզ… Ես ուզում էի հարցնել…</p>
<p>— Երևի կասկածում ես, արդյո՞ք, ճիշտ միաբանություն եմ ուղարկել քեզ… — կռահելով ասաց Գլխարկը։ — Հը՜ըմ… Իրոք, դժվար էր որոշել քո միաբանությունը։ Բայց ես իմ ասածներից չեմ հրաժարվում, — Հարրիի սիրտը խուճապահար թպրտաց, — դու անկասկած մեծ հաջողության կհասնեիր Սլիզերին միաբանությունում։</p>
<p>Հարրիի ստամոքսն ընդվզեց։ Նա արագ ճանկեց Գլխարկի ձագարաձև ծայրը և ցած քաշեց գլխից։ Մաշմշված ու գունաթափված գլխարկը լաթի պես կախվեց նրա ձեռքի մեջ։ Հարրին կատաղությունից սաստկացող սրտխառնոցով հետ նետեց գլխարկը դարակի վրա։</p>
<p>— Դուք սխալվո՛ւմ եք, — բարձրաձայն ասաց նա անշունչ Գլխարկին։ Գլխարկը չշարժվեց։ Հարրին հետ-հետ գնաց։ Հետո մի տարօրինակ, կլթկլթացող ձայն ստիպեց նրան կրունկների վրա հետ շրջվել։</p>
<p>Նա սենյակում մենակ չէր։ Դռան կողքին, ոսկյա թառի վրա նստած էր տանջված ու ջլատված տեսքով մի թռչուն՝ շատ նման կիսով չափ փետրաթափ եղած հնդուհավի։ Հարրին անթարթ նայեց թռչնին, թռչունն էլ խամրած աչքերով նայեց Հարրիին՝ կոկորդից կրկին կլթկլթոց հանելով։ Հարրին մտածեց, որ թռչունը շատ հիվանդ էր ու գրեթե կիսամեռ։ Նրա աչքերը խամրած էին, և քանի դեռ Հարրին դիտում էր նրան, մի քանի փետուրներ պոկվեցին թռչնի պոչից ու թափվեցին հատակին։</p>
<p>Հարրին մտածեց, որ իրավիճակի կատարյալ անմխիթարության համար միայն դա էր պակասում, որ հենց այն ժամանակ, երբ ինքը միայնակ կանգնած էր Դամբլդորի առանձնասենյակում, նրա ձեռնասուն թռչունը հանկարծ վերցներ ու շունչը փչեր։ Սակայն այդ պահին մի այնպիսի անսպասելի բան կատարվեց, որ Հարրին՝ իր տեսածի ահավորությունից ցնցված, անմիջապես մոռացավ մնացած ամեն ինչ։ Թառին նստած թռչունը հանկարծ ինքն իրեն բռնկվեց ու բոցավառվեց կրակի լեզուներով։ Անսպասելի տեսարանից ցնցված Հարրին սարսափահար ճչաց, ու հետ ցատկեց դեպի սենյակի խորքը։ Նա խուճապահար նայեց շուրջը, մի բաժակ ջուր փնտրելով, որպեսզի հանգցնի բռնկված կրակը, բայց սենյակում ոչ մի ջրաման չտեսավ։ Մինչ այդ, թռչունը՝ կրակի լեզուներով պարուրված, հրաշեկ գունդ էր դարձել։ Հանկարծ թռչունն ուժեղ կռնչաց, և մեկ վայրկյան անց նրանից գրեթե ոչինչ չէր մնացել՝ բացի հատակին թափված մի փոքրիկ կույտ առկայծող մոխրից։</p>
<p>Սենյակի դուռը բացվեց։ Ներս մտավ Դամբլդորը։ Նա շատ մռայլ դեմք ուներ։</p>
<p>— Պրոֆե՜սոր, — հազիվ արտաշնչեց Հարրին, — ձեր թռչունը… Ես ոչինչ չէի կարող անել… Պարզապես ինքն իրեն բռնկվեց…</p>
<p>Ի զարմանս Հարրիի, Դամբլդորը ժպտաց։</p>
<p>— Արդեն ժամանակն էր, — ասաց նա, — քանի օր է, ինչ իսկապես շատ վատ տեսք ուներ։ Ես նույնիսկ սկսել էի հորդորել նրան, որպեսզի մի քիչ արագացնի։</p>
<p>Նա ցածր ծիծաղեց Հարրիի դեմքի ապշահար արտահայտության վրա։</p>
<p>— Ֆոքսը փյունիկ է, Հա՜րրի։ Փյունիկներն ինքնահրկիզվում են, երբ գալիս է նրանց մեռնելու ժամանակը և կրկին վերածնվում մոխրից։ Ապա նայի՜ր…</p>
<p>Հարրին ճիշտ ժամանակին նայեց հատակին թափված մոխրին, որպեսզի մոխրակույտի մեջ տեսնի կտուցիկը վեր ցցած մի փոքրիկ անճոռնի ճուտիկ։ ճուտիկը նույնքան այլանդակ էր, որքան և զառամյալ թռչունը։</p>
<p>— Ի՜նչ ափսոս, որ հրկիզվելու օրը տեսար նրան, — ասաց Դամբլդորը, նստելով գրասեղանի հետևում։ — Իրականում, նա շատ գեղեցիկ է՝ կարմիր և ոսկեգույն հիասքանչ փետուրներով… Զարմանահրաշ էակներ են փյունիկները։ Նրանք կարող են հսկայական ծանրություն բարձրացնել, նրանց արցունքները բուժիչ ազդեցություն ունեն, և նրանք անսահման հավատարիմ են իրենց տերերին։</p>
<p>Ֆոքսի հրկիզման տեսարանից ապրած ցնցումից, Հարրին մոռացել էր իր այդտեղ գտնվելու պատճառը, բայց այն պահից, երբ Դամբլդորը տեղավորվեց սեղանի հետևում՝ բարձր թիկնակով աթոռի մեջ և իր խորաթափանց կապույտ հայացքը հառեց Հարրիի վրա, ամեն ինչ մակընթացության պես վերադարձավ նրա գիտակցության մեջ։</p>
<p>Սակայն, մինչ Դամբլդորը կհասցներ ևս մեկ բառ ասել, առանձնասենյակի դուռը կրնկի վրա բացվեց, և Հագրիդը խելագար հայացքով ներխուժեց ներս, գլխանոցը կախված գզգզված մազերի բաշից և մի ձեռքում ճոճելով սատկած աքաղաղը։</p>
<p>— Հարրին չէր, պրոֆե՜սոր Դամբլդոր… — շնչակտուր ասաց Հագրիդը։ — Ես նրա հետ խոսում էի էդ երեխուն գտնելուց մի քանի րոպե առաջ, նա ժամանակ էլ չէր ունենա, սը՜ր…</p>
<p>Դամբլդորը փորձեց մի բան ասել, բայց Հագրիդը շարունակեց կամաց-կամաց ձայնը բարձրացնել՝ չնկատելով, որ ոգևորության մեջ չափազանց բարձր էր թափահարում սատկած աքաղաղը՝ աջ ու ձախ թռցնելով փետուրները։</p>
<p>— Ուղղակի չէր կարող նա լինել… Ես կերդվեմ Հրաշագործության նախարարությունում…</p>
<p>— Հա՜գրիդ, ես…</p>
<p>— Դուք սխալ տղայի եք կասկածում, սը՜ր… Ես Հարրիին լավ եմ ճանաչում, նա երբեք…</p>
<p>— Հա՜գրիդ, — շատ բարձր ասաց Դամբլդորը, — ես չեմ կարծում, թե Հարրին է հարձակվել այդ մարդկանց վրա։</p>
<p>— Օ՜հ, — ասաց Հագրիդը, և աքաղաղը կրկին կախվեց նրա ձեռքից՝ թրմփոցով հարվածելով ոտքին։ — Լա՜վ… էդ դեպքում ես դրսում կսպասեմ, Տնօրե՜ն… — և շատ շփոթված դուրս եկավ սենյակից։</p>
<p>— Դուք իսկապես չե՞ք կարծում, որ ես էի, պրոֆե՜սոր… — հուսադրված կրկնեց Հարրին, մինչ Դամբլդորը սեղանից ցած էր գցում աքաղաղի փետուրները։</p>
<p>— Ոչ, Հարրի, չեմ կարծում, — ասաց Դամբլդորը, կրկին</p>
<p>խոժոռվելով, — բայց, միևնույն է, ուզում եմ խոսել քեզ հետ։</p>
<p>Մինչ Դամբլդորը՝ սեղանին հենելով միահյուսված երկար մատներով ձեռքերը, խորաթափանց հայացքով կրկին զննում էր նրան, Հարրին նյարդայնացած սպասում էր։</p>
<p>— Ես պետք է հարցնեմ քեզ, Հարրի, կա՞ արդյոք մի բան, ինչի մասին կցանկանայիր պատմել ինձ, — ասաց նա շատ փափուկ ձայնով, — ընդհանրապես որևէ բան։</p>
<p>Հարրին չգիտեր ինչ ասեր։ Նա մտածեց Մալֆոյի գոռոցի մասին՝ «Հողածիննե՜ր, հաջորդը դուք եք լինելու…», և Կերպափոխման էլեքսիրի մասին, որը դանդաղ եփվում էր Լալկան Մարթայի զուգարանում։ Հետո նա հիշեց այն անմարմին ձայնը, որն ինքն արդեն երկրորդ անգամն էր լսում, և մտաբերեց Ռոնի ասածը, որ «…ձայներ լսելը, որոնք քեզնից բացի ուրիշ ոչ ոք չի լսում, լավ նշան չէ նույնիսկ հրաշագործական աշխարհում»։ Նա հիշեց, թե ամբողջ դպրոցն ինչ էր խոսում իր մասին, նաև իր օրեցօր աճող ներքին վախը, որ ինքն ինչ-որ կապ ունի Սալազար Սլիզերինի հետ…</p>
<p>— Ո՜՛չ, — ասաց Հարրին, — ոչ մի բան չկա, ինչի մասին կցանկանայի պատմել ձեզ, պրոֆե՜սոր։</p>
<p>*</p>
<p>Եթե ամրոցում տիրող ընդհանուր մթնոլորտը՝ մինչև Ջասթինի ու Գրեթե Անգլուխ Նիքի վրա կատարված հարձակումը, կարելի էր անվանել լարված ու կասկածատանջ, ապա այդ չարաբաստիկ իրադարձությունից հետո իրավիճակը վերածվեց բացարձակ, գրեթե անկառավարելի խուճապի։ Ամենից հետաքրքիրն այն էր, որ մարդիկ, կարծես, առավելապես անհանգստացած էին Գրեթե Անգլուխ Նիքի ճակատագրով։ «Ի՞նչը կարող էր ազդել ուրվականի վրա», շարունակաբար հարցնում էին միմյանց։ Այդ ի՞նչ սարսափելի ուժ պիտի լիներ, որպեսզի կարողանար վնասել մեկին, ով վաղուց արդեն մահացած է։ Խուճապահար ուսանողները գրեթե տարերայնորեն սկսեցին Հոգվարթսի ճեպընթացի տոմսեր գնել՝ Ծննդյան տոների արձակուրդներին ամրոցից հեռանալու համար։</p>
<p>— Եթե այսպես շարունակվի, — ասաց Ռոնը Հարրիին ու Հերմիոնային, — ամրոցում կմնանք միայն մենք, Մալֆոյը, Քրեբն ու Գոյլը։ Այ, թե ուրախ տոներ կլինե՜ն…</p>
<p>Քրեբն ու Գոյլը, ովքեր միշտ անում էին այն, ինչ անում էր Մալֆոյը, նույնպես ցուցակագրվել էին արձակուրդներին ամրոցում մնալու համար։ Բայց Հարրին ուրախ էր, որ աշակերտների մեծամասնությունը հեռանալու էր ամրոցից։ Նա արդեն հոգնել էր միջանցքներում իրենից հեռու փախչող մարդկանցից, ովքեր կարծես վախենում էին, որ ինքը հրես-հրես ժանիքները ցցած կհարձակվի կամ թույն կթքի իրենց վրա։ Նա անչափ ձանձրացել էր իրեն ուղեկցող բոլոր փսփսոցներից, շշուկներից ու իր վրա ցցած մատներից։</p>
<p>Սակայն Ֆրեդի ու Ջորջի համար այդ ամենը զվարճության նոր աղբյուր էր, և նրանք ուղղակի չափն անցնում էին իրենց հնարած նոր զվարճությամբ։ Նրանք, Հարրիից առաջ ընկած, հանդիսաքայլ անցնում էին միջանցքներով և ուժերի ներածին չափ բարձրաձայն գոռում․</p>
<p>— ճանապարհ տվե՜ք Սլիզերինի ժառանգի՜ն… Անհաղթելի չար կախա՜րդ է գալիս…</p>
<p>Փերսին կտրականապես դեմ էր այդ վարքագծին։</p>
<p>— Դա ծիծաղի առարկա չէ՛, — մի անգամ խստաձայն ասաց նա։</p>
<p>— ո՜ւուֆ, Փե՛րսի, ճանապարհ տո՛ւր, — ասաց Ֆրեդը, — Հարրին շտապում է։</p>
<p>— Հա՛… Նա պիտի ուղիղ ժամը հինգին ոգեկոչվի Գաղտնի սրահ՝ իր ժանիքավոր ծառայի հետ մի գավաթ թեյ ըմպելու համար, — ծիծաղից խեղդվելով ասաց Ջորջը։</p>
<p>Ջինին, սակայն, նույնպես ոչ մի զվարճալի բան չէր տեսնում այդ խաղի մեջ։</p>
<p>— Վերջացրե՛ք, — ճչում էր նա ամեն անգամ, երբ Ֆրեդը դիտավորյալ բարձրաձայն հարցնում էր Հարրիին, թե ում վրա է նա պատրաստվում կատարել իր հաջորդ հարձակումը կամ երբ Ջորջը, Հարրիին միջանցքում հանդիպելիս, ցուցադրաբար սկսում էր իբր հմայազերծել նրան մի մեծ հոտավետ սխտորով։</p>
<p>Հարրին չէր առարկում։ Նա իրեն նույնիսկ լավ էր զգում, որ գոնե Ֆրեդն ու Ջորջը շատ զվարճալի էին գտնում այն գաղափարը, թե ինքն է Սլիզերինի ժառանգը։ Բայց նրանց անմեղ խեղկատակությունը կատաղության գերագույն աստիճանի էր հասցնում Դրաքո Մալֆոյին, որն ամեն անգամ նրանց զվարճանքը տեսնելիս նույնիսկ ավելի մռայլ ու չարացած տեսք էր ընդունում։</p>
<p>— Նա պարզապես տրաքվում է, որ չի կարող բացեիբաց ասել, որ Սլիզերինի ժառանգն ինքն է, — ասաց Ռոնը գիտակի տոնով։ — Ո՞վ չգիտի, որ նա քիչ է մնում նախանձից ու կատաղությունից կաթվածահար լինի ամեն անգամ, երբ որևէ մեկն ինչ-որ բանում առաջ է անցնում իրենից, իսկ դու, նրա կարծիքով, վայելում ես իր կեղտոտ գործի ամբողջ փառքն ու պատիվը։</p>
<p>— Ոչի՜նչ, քիչ մնաց արդեն, — գոհունակությամբ ասաց Հերմիոնան, — Կերպափոխման էլեքսիրը գրեթե պատրաստ է։ Շատ շուտով մենք կիմանանք ճշմարտությունը։</p>
<p>*</p>
<p>Վերջապես կիսամյակն ավարտվեց, և թավշափաթիլ ձյունով ծածկված շրջապատի սարերի ու անտառի նման, ամրոցն ընկղմվեց հանդիսավոր լռության մեջ։ Հարրիի կարծիքով ամրոցում ավելի շուտ խաղաղ էր, քան մռայլ, և նա մեծագույն հաճույք էր ստանում այն հանգամանքից, որ ինքը, Հերմիոնան և Ուիզլիները բացարձակ տեր ու տիրական էին մնացել Գրիֆինդորի աշտարակում։ Իրենք, վերջապես, կարող էին ուզածի չափ աղմկարար «Պայթուցիկ տուզ» խաղալ՝ առանց որևէ մեկին խանգարելու կամ անհանգստացնելու և բոլորի աչքից հեռու ինքնուրույն վարժվել մենամարտելու արվեստի մեջ։ Ֆրեդը, Ջորջը և Ջինին նույնպես պիտի մնային դպրոցում, որովհետև տեր և տիկին Ուիզլիները գնալու էին Եգիպտոս՝ իրենց ավագ որդի Բիլին այցելելու։ Փերսին, որը չէր թաքցնում իր բացարձակ դժգոհությունը, ինչպես ինքն էր ասում, կրտսեր Ուիզլիների մանկամիտ պահելաձևից, շատ քիչ ժամանակ էր անցկացնում Գրիֆինդորի աշտարակի ընդհանուր սենյակում։ Նա շատ պաշտոնական տոնով ի գիտություն բոլորի շտապեց հայտարարել, որ ինքը որոշել է Ծննդյան տոներին մնալ ամրոցում միայն այն պատճառով, որ իր պարտքն է համարում որպես Ավագ օժանդակել ուսուցիչներին նման դժվարին ժամանակներում։</p>
<p>Վերջապես, սառն ու պողպատափայլ երկնքում բացվեց Ծննդյան տոնի առավոտը։ Հերմիոնան՝ արդեն հագած-կապած ու Սուրբ Ծննդյան տոնի նվերները գրկած, ներխուժեց դեռ քնած տղաների ննջասենյակը, որտեղ Հարրին ու Ռոնը մենակ էին մնացել, և արթնացրեց նրանց։</p>
<p>— Արթնացե՜ք, — բարձրաձայն ասաց նա, մի կողմ քաշելով պատուհանների վարագույրները։</p>
<p>— Հերմիո՜նա, դու այստեղ ի՞նչ ես անում, մի՞թե քեզ կարելի է մտնել այստեղ, — քնաթաթախ ասաց Ռոնը, աչքերը փակելով պատուհանից ներս հոսող լույսից։</p>
<p>— Քո Սուրբ Ծնունդն էլ շնորհավոր, — ասաց Հերմիոնան՝ Ռոնին նետելով նվերի փաթեթը։ — Մեկ ժամից ավելի է, ինչ ոտքի վրա եմ, գնացել էի էլեքսիրի մեջ լեղվախոտ ավելացնելու։ Մեր էլեքսիրն արդեն պատրաստ է։</p>
<p>Հարրին հանկարծ լրիվ արթուն նստեց անկողնում։</p>
<p>— Համոզվա՞ծ ես…</p>
<p>— Միանգամայն… — ասաց Հերմիոնան, քշելով Բոքոն առնետին, որպեսզի նստի Հարրիի մահճակալի ծայրին, — եթե մենք պատրաստվում ենք մի բան անել, ուրեմն այսօր պիտի անենք։</p>
<p>Այդ պահին պատուհանի բաց փեղկից ներս թռավ Հեդվիգը՝ կտուցի մեջ մի շատ փոքր փաթեթ բռնած։</p>
<p>— Ողջո՜ւյն, — անչափ ուրախացած ասաց Հարրին, — դու այլևս չե՞ս բարկանում ինձ վրա։</p>
<p>Հեդվիգը կտուցով քնքուշ կսմթեց Հարրիի ականջը, ինչը նրա համար շատ ավելի մեծ նվեր էր, քան բվի բերած փաթեթը, որը, ինչպես պարզվեց, նամակ էր Դարզլիներից։ Նրանք Հարրիին մի ատամմաքրիչ էին ուղարկել որպես Ծննդյան տոնի նվեր և մի երկտող, որտեղ ասվում էր, որ իրենք շատ ուրախ կլինեն, եթե Հարրին ամառային արձակուրդներին նույնպես Հոգվարթսում մնա։</p>
<p>Ծննդյան տոների առթիվ Հարրիի ստացած մյուս բոլոր նվերները շատ ավելի արժեքավոր էին։ Հագրիդը նրան նվիրել էր մի մեծ տուփ մեղրի մաթով եփած հալվա, որը Հարրին որոշեց ուտելուց առաջ փափկեցնել կրակի վրա։ Ռոնը մի գիրք էր նվիրել․ «Սովորե՜ք թռչել Հրանոթների պես» (իր սիրած քվիդիչային թիմի լավագույն խաղերի և մարզական հնարքների նկարագրություններով), իսկ Հերմիոնան ընտրել էր սպիտակ արծվի փետուրից մի շքեղ գրչափետուր։ Բացելով նվերների վերջին փաթեթը Հարրին հայտնաբերեց տիկին Ուիզլիի ձեռքով հյուսված մի նոր ձմեռային տաք ջեմպր և սալորաչրով ու ընկույզով լցոնած մի մեծ կարկանդակ։ Նա տիկին Ուիզլիի շնորհավորական բացիկը կարդաց, մեղավորության զգացումի մի նոր մակընթացությունից կարմրած՝ հիշելով պարոն Ուիզլիի չարաբաստիկ ավտոմեքենան, որին ոչ ոք այլևս չէր տեսել Կռվազան ուռենու հետ հանրահայտ ընդհարման օրից ի վեր։ Խղճի խայթով նա սկսեց մտածել այն կանոնախախտումների մասին, որոնք ինքն ու Ռոնը պատրաստվում էին կատարել հենց այդ օրը։</p>
<p>*</p>
<p>Ոչ ոք, նույնիսկ այնպիսի հանդուգն խելառի մեկը, որը պատրաստվում է Սուրբ ծննդյան տոնի օրով Կերպափոխման էլեքսիր խմել, չէր կարողանա անտարբեր մնալ Ծննդյան տոների առթիվ ամենամյա Հոգվարթսյան ճաշկերույթի նկատմամբ։</p>
<p>Մեծ Դահլիճը հրաշագեղ տեսք ուներ։ Դահլիճի երկար պատերը հատող սյուների մոտ դրված էին սառցե եղյամով զարդարված տասերկու փարթամ եղևնիներ։ Դահլիճի երկայնքով, սյունից սյուն ձգվող շեղաձիգ ու խաչաձև շարաններով կախված էին մրտենու և փշարմավի ճյուղերից հյուսված հաստ դրասանգներ։ Առաստաղից կախարդված ձյուն էր թափվում, զարմանալիորեն տաք ու չոր։ Դամբլդորի ղեկավարությամբ սեղանակիցները երգեցին Սուրբ Ծննդյան տոների նրա սիրած բոլոր տաղերը։ Ամեն մի հաջորդ գավաթ էգնոգից հետո Հագրիդի ձայնը ավելի ու ավելի բարձր էր թնդում։ Փերսին չէր նկատել, որ Ֆրեդը հմայադավել էր նրա Ավագի կրծքանշանը, որի փայլեցրած մակերեսի վրա արդեն մի քանի ժամ է, ինչ «Ավագ» բառի փոխարեն ցոլցլում էր «Ավանակ» բառը, և շարունակ զարմանում էր, թե ինչու են բոլորն իրեն նայելով փրթկում ու քրքջում։ Հարրին նույնիսկ չէր էլ լսում սլիզերինցիների սեղանից Մալֆոյի բարձրաձայն չարախինդ մեկնաբանությունները իր նոր ջեմպրի հասցեին։ Եթե իրենք միայն մի փոքր հաջողություն ունենան, ապա Մալֆոյը մի քանի ժամից կստանա իր արժանին, դեռ մի բան էլ ավելի։</p>
<p>Հարրին ու Ռոնը հազիվ էին վերջացրել իրենց երրորդ բաժին տոնական փուդինգը, երբ Հերմիոնան ծածուկ շարժումներով և աչքով֊ ունքով դուրս քշեց նրանց Մեծ դահլիճից՝ իրենց նախաձեռնած ծրագիրը այդ երեկո գործի վերածելու համար։</p>
<p>— Մեզ դեռ մնում է ճարել մի փշուր նրանցից, ում կերպն ուզում ենք ստանալ, — շատ գործնական տոնով ասաց Հերմիոնան, կարծես տղաներին ընդամենը ուղարկում էր խանութ՝ լվացքի օճառ գնելու։ — Ակնհայտորեն, լավագույն տարբերակը կլինի, եթե մի֊մի փշուր ճարեք Քրեբից ու Գուլից, ովքեր Մալֆոյի լավագույն ընկերներն են։ Նրանց նա ամեն ինչ կասի։ Եվ մենք պետք է ինչ֊որ կերպ հոգանք, որպեսզի իրական Քրեբն ու Գոյլը հանկարծ ներս չմտնեն, քանի դեռ մենք զբաղված կլինենք Մալֆոյին հարցաքննելով։ Ես ամեն ինչ մտածել եմ, — շարունակեց նա՝ անտեսելով Հարրիի ու Ռոնի ապշահար դեմքերը։ Հերմիոնան տղաներին ցույց տվեց երկու խոշոր, շատ ախորժատես շոկոլադե էկլերներ։</p>
<p>— Ես սրանք լցրել եմ հասարակ քնաբեր թուրմով։ Ձեզ մնում է ընդամենը հոգալ, որ Քրեբն ու Գոյլը գտնեն սրանք։ Ինքներդ գիտեք, թե որքան ագահ ու շատակեր են։ Անհնար է, որ տեսնեն ու անմիջապես չխժռեն։ Իսկ երբ քնեն, մի քանի մազ պոկեք յուրաքանչյուրի գլխից ու փակեք նրանց որևէ խորդանոցում։</p>
<p>Հարրին ու Ռոնը, ասես իրենց ականջներին չհավատալով, նայեցին միմյանց։</p>
<p>— Հերմիո՜նա, ես չեմ կարծում, որ…</p>
<p>— Քո ծրագրում ընդհանրապես ոչ մի իրատեսական բան չկա։</p>
<p>Բայց Հերմիոնայի աչքերը պողպատափայլ առկայծեցին ճիշտ այնպես, ինչպես երբեմն փայլում էին պրոֆեսոր ՄըքԳոնագալի աչքերը։</p>
<p>— Էլեքսիրը բանի պետք չէ առանց Քրեբի ու Գոյլի մազերի, — ասաց նա համառությամբ, — դուք, հուսով եմ, մտքներդ չեք փոխել Մալֆոյին հարցաքննելու կապակցությամբ։</p>
<p>— Օ՛հ, լավ… շատ լավ, — ասաց Հարրին, — իսկ դու՞, դու ինքդ, ու՞մ մազերն ես պոկոտելու…</p>
<p>— Ես իմն արդեն ունեմ, — զվարթ ասաց Հերմիոնան, պարեգոտի գրպանից հանելով մի փոքրիկ խցանված սրվակ և տղաներին ցուցադրեց դրա մեջ եղած մեկ հատիկ մազը։ — Հիշու՞մ եք, երբ Միլիսենթ Բուլսթրոդը սկսեց ըմբշամարտել ինձ հետ Մենամարտի ակումբի առաջին հավաքի ժամանակ։ Այս մազը նա թողել էր իմ պարեգոտի վրա, երբ փորձում էր խեղդել ինձ։ Նա տուն է գնացել Սուրբ Ծննդյան տոներին։ Ինձ մնում է միայն սլիզերինցիներին ասել, որ միտքս փոխել եմ, և որոշել եմ մնալ ամրոցում։</p>
<p>Երբ Հերմիոնան շտապեց կրկին ստուգելու Կերպափոխման էլեքսիրը, Ռոնը շատ մռայլ արտահայտությամբ շրջվեց դեպի Հարրին․</p>
<p>— Դու երբևէ սրա նման ծրագիր լսած կա՞ս, որտեղ գրեթե ամեն ինչ կարող է ձախողվել ու տապալվել։</p>
<p>*</p>
<p>Սակայն, ի գերագույն զարմանք Հարրիի ու Ռոնի, Հերմիոնայի ծրագրի առաջին փուլը ընթացավ ճիշտ այնպես հեշտ ու հստակ, ինչպես նա կանխատեսել էր։ Սուրբ Ծննդյան տոնի կապակցությամբ մատուցված թեյից հետո տղաները դարանակալեցին Շքամուտքի ամայի դահլիճում՝ սպասելով Քրեբին ու Գոյլին։ Վերջիններս դեռ չէին հեռացել Սլիզերինի սեղանից և զբաղված էին փորներն ագահաբար լցնելով արդեն երկրորդ տասնյակ տարբեր համերի քաղցր կաթնախյուսով կարկանդակներով։ Հարրին շոկոլադե էկլերները գեղեցիկ տեղադրեց դեպի վեր տանող աստիճանների հաստ բազրիքին։ Հարրին ու Ռոնը՝ տեսնելով Մեծ դահլիճից դուրս եկող Քրեբին ու Գոյլին, անմիջապես թաքնվեցին շքամուտքի կաղնեփայտե դռան կողքին կանգնած զինազգեստի հետևում։</p>
<p>— Բայց ինչքա՜ն հաստագլուխ պիտի լինի մարդ, — քթի տակ հուզված շշնջաց Ռոնը, տեսնելով Քրեբի դեմքի ապուշ ուրախ արտահայտությունը, երբ վերջինս Գուլին երջանիկ մատնացույց արեց էկլերները և ագահաբար ճանկեց դրանցից մեկը։ Ապուշ-ապուշ ժպտալով նրանք էկլերներն ամբողջությամբ խոթեցին իրենց մեծ բերանները։ Մի պահ երկուսն էլ հաղթական տեսքով ծամում էին, հետո, նույնիսկ մեկ թարթիչի չափ չփոխելով դեմքերի արտահայտությունները, երկուսն էլ մեջքի վրա զրմփացին մարմարյա հատակին։</p>
<p>Շատ ավելի դժվար խնդիր էր դահլիճի հակառակ կողմում գտնվող խորդանոցում նրանց թաքցնելը։ Դույլերի ու խոզանակների արանքում նրանց ապահով տեղավորելուց հետո, Հարրին մի քանի մազ պոկեց Գոյլի ճակատից, իսկ Ռոնը մի քանի մազ քաշեց Քրեբի գլխից։ Նրանք վերցրին նաև Քրեբի ու Գոյլի կոշիկները, որովհետև իրենց սեփական կոշիկները մի քանի անգամ փոքր կլինեին Քրեբի ու Գոյլի ոտքերի համար։ Հետո, դեռևս ապշահար իրենց իսկ արածից, սլացան դեպի Լալկան Մարթայի զուգարանը։</p>
<p>Հերմիոնայի խցիկի դռան տակից, որտեղ նա խառնում էր կաթսայի պարունակությունը, այնպիսի թանձր սև ծուխ էր լցվել ամբողջ զուգարանում, որ գրեթե ոչինչ չէր երևում։ Նրանք գլխներին քաշեցին իրենց պարեգոտների փեշերը և թակեցին խցիկի դուռը։</p>
<p>— Հերմիո՞նա…</p>
<p>Լսվեց սողնակի ձայնը, և Հերմիոնան խցիկից դուրս եկավ շառագունած ու հուզված դեմքով։ Խցիկից լսվում էր մաթի պես թանձր էլեքսիրի գլուփ-գլուփ բլթբլթոցը։ Երեք ապակյա գավաթներ պատրաստ դրված էին զուգարանակոնքի պռունկին։</p>
<p>— Բերեցի՞ք — անհամբեր հարցրեց Հերմիոնան։</p>
<p>Հարրին նրան ցույց տվեց Գոյլի մազերը։</p>
<p>— Լավ է։ Ես լվացքատնից թռցրել եմ այս մեծ չափի պարեգոտները, — ասաց Հերմիոնան՝ ցույց տալով մի փոքր կապոց, — երբ Քրեբ ու Գոյլ դառնաք, ձեզ ավելի մեծ չափի պարեգոտներ պետք կլինեն։</p>
<p>Նրանք երեքով նայեցին կաթսայի մեջ։ Մոտիկից էլեքսիրը կարծես դանդաղ բլթբլթացող, անորոշ մուգ գույնի ցեխ լիներ։</p>
<p>— Ես համոզված եմ, որ ամեն ինչ ճիշտ եմ արել, — ասաց Հերմիոնան կրկին նյարդայնացած ընթերցելով «Հզորագույն</p>
<p>հմայաթուրմերի ժողովածուի» բծերով ծածկված էջը, — ճիշտ այնպիսի տեսք ունի, ինչպես նկարագրված է գրքում… Խմելուց հետո մենք ընդամենը մեկ ժամ ենք ունենալու, մինչև մեր սեփական կերպին կրկին վերադառնալը։</p>
<p>— Իսկ հիմա ի՞նչ, — շշնջաց Ռոնը։</p>
<p>— Հիմա էլեքսիրը երեք հավասար բաժիններով կլցնենք գավաթների մեջ ու կավելացնենք մազերը։</p>
<p>Հերմիոնան շերեփով մի-մի բաժին էլեքսիր լցրեց գավաթների մեջ, հետո դողացող ձեռքով Միլիսենթ Բուլսթրոդի մազը իր պստլիկ սրվակից թափ տվեց առաջին գավաթի մեջ։</p>
<p>Էլեքսիրը եռացող թեյնիկի պես բարձր ֆշշոց արձակեց և սկսեց կատաղի փրփրակալել։ Մեկ վայրկյան անց այն դարձավ անբնական երանգի դեղին։</p>
<p>— Ռւո՜ւըըղղ… Ահա թե ինչ գույնի է Միլիսենթ Բուլսթրոդի էությունը, — ասաց Ռոնը, աչքերը զզվանքով չռելով գավաթի վրա։ — Գրազ գա՞նք, որ շատ զզվելի համ է ունենալու։</p>
<p>— Հիմա դուք ավելացրեք ձերը, — անսասան ասաց Հերմիոնան։</p>
<p>Հարրին Գոյլի մազը գցեց մեջտեղի գավաթի մեջ, իսկ Ռոնը Քրեբի մազը նետեց վերջին գավաթի մեջ։ Երկու գավաթներն էլ ֆշշոց արձակեցին ու փրփրակալեցին։ Գոյլի գավաթի պարունակությունը դարձավ չորացած խլինքի կանաչավուն գույնի, իսկ Քրեբինը՝ կեղտոտ մուգ շագանակագույն։</p>
<p>— Սպասե՜ք, — ասաց Հարրին, երբ Ռոնն ու Հերմիոնան ձեռքերը պարզեցին դեպի իրենց գավաթները։ — Լավ չի լինի, եթե բոլորս միասին խմենք այս խցիկում։ Հենց սկսենք փոխակերպվել Քրեբի ու Գոյլի, այստեղ ուղղակի չենք տեղավորվի։ Միլիսենթ Բուլսթրոդն էլ եթերային շահարիկ չէ։</p>
<p>— ճիշտ ես ասում, — ասաց Ռոնը բացելով դուռը, — եկե՜ք բոլորս առանձին խցիկներ մտնենք։</p>
<p>Զգուշորեն, որպեսզի Կերպափոխման էլեքսիրից ոչ մի կաթիլ չթափի, Հարրին տեղափոխվեց մոտակա խցիկը։</p>
<p>— Պատրա՞ստ եք, — կանչեց նա։</p>
<p>— Պատրաստ ենք, — լսվեցին Հերմիոնայի ու Ռոնի ձայները։</p>
<p>— Երեք-ույու-չորս…</p>
<p>Հարրին երկու մատով բռնեց իր քիթը և մի քանի կումերով լրիվ խմեց էլեքսիրը։ Այն շատ երկար խաշած կաղամբի համ ուներ։</p>
<p>Նրա կերակրափողն ու ստամոքսն անմիջապես սկսեցին ներսից գալարվել, ասես կենդանի օձեր էր կուլ տվել։ Կծկվելով, նա մի պահ մտածեց, որ հիմա սիրտը կխառնի ու կփսխի։ Այնուհետև ուժեղ այրող զգացում սկսվեց ստամոքսից ու վայրկենապես տարածվեց մինչև ձեռքերի ու ոտքերի մատների ծայրերն ու մազարմատները։ Հետո նա հավասարակշռությունը կորցրեց և ստիպված չորեքթաթ հենվեց հատակին։ Մի այնպիսի սարսափելի զգացում տարածվեց ամբողջ մարմնում, ասես մկաններն ու մաշկը սկսեցին հալվել ու պղպջալ։ Աչքերի առջև ձեռքերն աճեցին, մատները հաստացան ու եղունգները լայնացան, իսկ մատնահոդերն ուռչեցին գլանների պես։ Նրա ուսերը ցավոտ լայնացան և ճակատի վրա տհաճ խուտուտից Հարրին հասկացավ, որ գլխի մազածածկույթն առաջ եկավ դեպի հոնքերը։ Հետո նա կռահեց, որ իր ակնոցը խանգարում է տեսողությանը, որովհետև Գուլն ակնոց չէր կրում։ Հարրին ակնոցը հանեց և բարձրաձայն ասաց․</p>
<p>— Դուք երկուսդ, ինչպե՞ս եք, — Գոյլի ցածր, ռնգային ձայնը հնչեց նրա բերանից։</p>
<p>— Հա՜… — լսվեց Քրեբի բամբ ձայնը աջ կողմի խցիկից։</p>
<p>Հարրին բացեց իր խցիկի դուռը և մի քայլ արեց դեպի ճաքած հայելին։ Անարտահայտիչ, խորը նստած աչքերի հայացքով հայելու միջից նրան նայեց Գոյլը։ Հարրին ականջը քորեց, Գոյլը՝ նույնպես։</p>
<p>Ռոնի խցիկի դուռը բացվեց։ Նրանք նայեցին միմյանց։ Բացառությամբ այն հանգամանքի, որ Ռոնի «Քրեբը» շատ գունատ էր ու ցնցված, նրանց անհնար էր զանազանել, սկսած մազածածկույթի քառակուսի կտրվածքից մինչև գորիլայի թաթերի պես երկար բազուկները։</p>
<p>— Անհավատալի է, — ասաց Ռոնը, մոտենալով հայելուն և</p>
<p>շոշափելով Քրեբի տափակ քիթը, — աներևակայելի է…</p>
<p>— Մենք լավ կանենք շտապենք, — ասաց Հարրին թուլացնելով իր ժամացույցի կապը, որն անխնա խրվել էր Գոյլի հաստ դաստակի մեջ։ — Մենք դեռ պետք է գտնենք, թե որտեղ է գտնվում Սլիզերինի ընդհանուր սենյակը։ Միակ հույսս այն է, որ հանդիպենք որևէ սլիզերինցու, ու նրա հետևից գնալով՝ մտնենք նրանց ընդհանուր սենյակը։</p>
<p>Ռոնը, անթարթ նայելով Հարրիին, ասաց․</p>
<p>— Չես պատկերացնի, թե որքան տարօրինակ է տեսնել Գուլին մտածելիս։ — Նա թակեց Հերմիոնայի խցիկի դուռը, — Արագացրո՛ւ, պետք է շտապել։</p>
<p>Մի շատ բարալիկ ու սուր ձայն պատասխանեց նրան․</p>
<p>— Ես… ես երևի ձեզ հետ չգամ… Դուք գնացե՜ք… Գնացե՜ք առանց ինձ։</p>
<p>— Հերմիո՜նա, մենք շատ լավ գիտենք, որ Միլիսենթ Բուլսթրոդը բուլդոգի պես գեշ է, ոչ ոք չի իմանա, որ այդ դու ես։</p>
<p>— Ոչ… Ես կարծում եմ, որ ես լավ կանեմ չգամ։ Դուք գնացե՜ք առանց ինձ։ Շտապե՜ք։ Մենք արդեն ժամանակ ենք կորցնում։</p>
<p>Հարրին հուսահատ նայեց Ռոնին։</p>
<p>— Օ՜յ… այդպես ավելի նման է Գոյլին, — ասաց Ռոնը, — ճիշտ այդպիսի տեսք է ընդունում, երբ ուսուցիչներից որևէ մեկը հարց է տալիս նրան։</p>
<p>— Հերմիո՜նա, ամեն ինչ կարգի՞ն է, — հարցրեց Հարրին դռան հետևից։</p>
<p>— Հա… Ես լավ եմ… Դուք գնացե՜ք…</p>
<p>Հարրին նայեց իր ժամացույցին։ Նրանց թանկարժեք մեկ ժամից հինգ րոպեն արդեն անցել էր։</p>
<p>— Մենք կվերադառնանք այստեղ, եղա՞վ — ասաց նա։</p>
<p>Հարրին ու Ռոնը բացեցին զուգարանի դուռը, զգուշությամբ ստուգեցին, արդյոք միջանցքում ոչ ոք չկա՞, և ճանապարհ ընկան։</p>
<p>— Ձեռքերդ այդպես մի՜ թափահարիր, — մրթմրթաց Հարրին Ռոնին։</p>
<p>— Հը՞…</p>
<p>— Քրեբը ձեռքերն անշարժ է պահում։</p>
<p>— Այսպես ո՞նց է…</p>
<p>— Հա՜, այդպես ավելի լավ է։</p>
<p>Նրանք ցած իջան մարմարյա աստիճաններով։ Նրանց ընդամենը պետք էր մի սլիզերինցու հանդիպել, որպեսզի նրա հետևից գնալով հասնեին Սլիզերինի ընդհանուր սենյակը, բայց մոտակայքում ոչ ոք չէր երևում։</p>
<p>— Որևէ գաղափար ունե՞ս, — մրթմրթաց Հարրին։</p>
<p>— Սլիզերինցիք նախաճաշի գալիս են միշտ այ, էն կողմից, — ասաց Ռոնը, գլխով ցույց տալով դեպի զնդանների մուտքը։ Հազիվ էին բառերը դուրս եկել նրա բերանից, երբ երկար, գանգուր մազերով մի աղջիկ դուրս եկավ մուտքից։</p>
<p>— Մեզ չէի՞ք օգնի, — ասաց Ռոնը, — շտապելով աղջկա կողմը, — մենք մոռացել ենք դեպի մեր ընդհանուր սենյակը տանող ճանապարհը…</p>
<p>— Ներեցե՜ք… — ասաց աղջիկը շատ խստաձայն, — Մե՞ր</p>
<p>ընդհանուր սենյակը… Ես ռեյվենքլոցի եմ։</p>
<p>Եվ աղջիկը հեռացավ՝ կասկածամտորեն հետ-հետ նայելով նրանց վրա։</p>
<p>Հարրին ու Ռոնը մութ աստիճաններով շտապեցին ցած։ Նրանց ոտնաձայները առանձնահատուկ բարձր էին հնչում, երբ Քրեբի ու Գոյլի մեծ ոտնաթաթերը կպչում էին քարե հատակին։ Շուտով նրանք սկսեցին մտածել, որ ամեն ինչ այնքան էլ հեշտ ու հանգիստ չի լինելու, ինչպես թվում էր։</p>
<p>Լաբիրինթոսային անցումները լրիվ դատարկ էին։ Նրանք ավելի ու ավելի խորն էին գնում դպրոցի տակ և անդադար ստուգում էին իրենց ժամացույցները, որպեսզի տեսնեն, թե ինչքան ժամանակ է իրենց մնացել։ Մոտ տասնհինգ րոպեից, երբ նրանք արդեն սկսել էին հուսահատվել, հանկարծ առջևից շարժման ձայներ լսվեցին։</p>
<p>— Ահ-հա՜… — ոգևորված բացականչեց Ռոնը, — հաստատ նրանցից մեկնումեկը կլինի։</p>
<p>Այդ մեկը դուրս էր գալիս կողմնատար միջանցքներից մեկից։ Սակայն, նրանց ոգևորությունը շուտով մարեց։ Դա բոլորովին էլ սլիզերինցի չէր, դա Փերսին էր։</p>
<p>— Ի՞նչ ես անում այստեղ, — անակնկալից շփոթված հարցրեց Ռոնը։</p>
<p>Փերսին անմիջապես վիրավորված տեսք ընդունեց։</p>
<p>— Իսկ դա բացարձակապես ձեր գործը չէ, — չոր պատասխանեց Փերսին, — Դու Քրեբն ես, եթե չեմ սխալվում, չէ՞։</p>
<p>— Վը՜հհ… Օ՛հ, հաա՜… — ասաց Ռոնը։</p>
<p>— Անմիջապես գնացե՜ք ձեր ննջարանը, — հրամայեց Փերսին, — այս օրերին միջանցքներում թափառելը վտանգավոր է։</p>
<p>— Դու էլ ես նույն բանն անում, — ասաց Ռոնը։</p>
<p>— Ես, — ասաց Փերսին ամբողջ մարմնով վեր ձգվելով, — …Ավագ եմ։ Ինձ վրա ոչինչ չի կարող հարձակվել։</p>
<p>Մի ձայն հանկարծ արձագանքեց Հարրիի ու Ռոնի թիկունքից։ Դրաքո Մալֆոյն ինքն էր գալիս նրանց ընդառաջ, և կյանքում առաջին անգամ Հարրին ուրախ էր նրան տեսնելու համար։</p>
<p>— Ահա՜ թե որտեղ եք, — մրթմրթաց Դրաքոն, նայելով նրանց։ — Ի՞նչ է, մինչև հիմա Մեծ դահլիճում խոզի պես փորներդ էիք լցնու՞մ։ Ես էլ ձեզ էի փնտրում, հիմա ձեզ մի իսկապես շատ զվարճալի բան պիտի ցույց տամ, — Մալֆոյը մոխրացնող հայացք նետեց Փերսիի վրա, — իսկ դու ի՞նչ ես անում այստեղ, Ուի՜զլի։</p>
<p>Փերսիի կատաղությունը ափերից դուրս եկավ․</p>
<p>— Գուցե մի փոքր հարգա՞նք ցույց տաք դպրոցի Ավագի նկատմամբ, — ասաց նա, — ինձ դուր չի գալիս ձեր վերաբերմունքը։</p>
<p>Մալֆոյը քթի տակ ծիծաղեց, և Հարրիին ու Ռոնին նշան արեց, որպեսզի հետևեն իրեն։ Հարրին քիչ մնաց ներողություն խնդրեր Փերսիից, բայց ժամանակին ինքն իրեն զսպեց։ Հարրին ու Ռոնը շտապեցին Մալֆոյի հետևից, և երբ նրանք արդեն թեքվել էին մոտակա շրջադարձով, Դրաքոն զզվանքով ասաց․</p>
<p>— Այդ Փիթեր Ուիզլին…</p>
<p>— Փերսի… — ինքնաբերաբար ուղղեց Ռոնը։</p>
<p>— Ինչ որ է, — ասաց Մալֆոյը, — վերջերս չափազանց հաճախ եմ նրան տեսնում էս կողմերում պտտվելիս։ Գրազ կգամ, որ գիտեմ, թե նրա ուզածն ինչ է։ Նրա կարծիքով, ինքը կկարողանա մեն-մենակ բռնել Սլիզերինի ժառանգին։</p>
<p>Նա արհամարհանքով քրքջաց։ Հարրին ու Ռոնը հուզված հայացքներ փոխանակեցին։</p>
<p>Մալֆոյը կանգնեց մի մութ խոնավ պատի մոտ։</p>
<p>— Նոր գաղտնաբառը գիտե՞ս, — հարցրեց նա Հարրիին։</p>
<p>— Հըը՜մ… — պատասխանեց Հարրին։</p>
<p>— Հը՛մ, հա՛… «մաքուր արյուն», — առանց պատասխանի սպասելու ասաց Մալֆոյը, և քարե պատի մեջ թաքնված դուռն ուրվագծվեց ու բացվեց։ Մալֆոյը ներս մտավ անցումով, Հարրին ու Ռոնը հետևեցին նրան։</p>
<p>Սլիզերինի ընդհանուր սենյակը երկար, ցածր առաստաղով սրահ էր, կոպիտ քարից շարված պատերով։ Առաստաղից շղթաներով կախված էին գնդաձև կանաչավուն ջահեր։ Նրանց դիմացի պատի մեջ զարմանահրաշ փորագրություններով զարդարված բուխարիում ուրախ ճարճատում էր կրակը։ Բուխարու մոտ դրված հետաքրքիր ուրվագծերով ու զարդանախշերով բազկաթոռների մեջ նստած էին մի քանի սլիզերինցիներ։</p>
<p>— Սպասե՛ք այստեղ, — ասաց Մալֆոյը՝ մատնացույց անելով կրակից քիչ հեռու դրված մի զույգ ոլոր-մոլոր ոտքերով բազկաթոռները, — գնամ բերեմ, այսօր եմ ստացել հայրիկից։</p>
<p>Մտորելով, թե Մալֆոյն ինչ է պատրաստվում ցույց տալ իրենց, Հարրին ու Ռոնը նստեցին՝ աշխատելով անբռնազբոս հանգիստ տեսք ընդունել։</p>
<p>Մեկ րոպեից Մալֆոյը վերադարձավ, ձեռքում բռնած՝ լրագրից կտրված մի հոդված։ Նա հոդվածն ուղղակի դեմ տվեց Ռոնի քթին։</p>
<p>— Այ, թե մի լավ կծիծաղե՜ք… — ասաց նա։</p>
<p>Հարրին տեսավ, ինչպես սկսեցին լայնանալ Ռոնի ակնաբիբերը։ Նա արագ ընթերցեց հոդվածը և մի շատ շինծու ծիծաղ քամելով իրենից, թուղթը փոխանցեց Հարրիին։</p>
<p>Հոդվածը կտրված էր «Մարգարե» օրաթերթից, և ահա թե ինչ էր գրված այնտեղ․</p>
<p>Հ Ա Ր Ց Ա Ք Ն Ն Ո Ւ Թ 3 Ո Ւ Ն ՀՐԱՇԱԳՈՐԾՈՒԹՅԱՆ ՆԱԽԱՐԱՐՈՒԹՅՈՒՆՈՒՄ</p>
<p>«Այսօր Մագլակերտ իրերի վարչության պետ Արթուր Ուիզլին տուգանվեց հիսուն գալեոնով՝ մագլական ավտոմեքենա հմայելու համար։</p>
<p>Պարոն Լուցիուս Մալֆոյը՝ Հոգվարթսի Կախարդանքի և հրաշագործության դպրոցի հոգաբարձու վերահսկիչների խորհրդից, այսօր պահանջեց պարոն Արթուր Ուիզլիի պաշտոնաթողությունը, քանի որ նրա կողմից հմայված ավտոմեքենան այս տարի աշնան սկզբին վթարի էր ենթարկվել Հոգվարթսի շրջակայքում․</p>
<p>«Ուիզլին հեղինակազրկում է Նախարարությունը, — ասաց պարոն Մալֆոյը մեր լրագրողին։ — Նա անտարակույս արժանի չէ մեր օրենքների կիրարկումը վերահսկելու պատվին, և նրա ծիծաղելի օրինագիծը՝ Մագլերի պաշտպանության մասին, պետք է անմիջապես աղբարկղը նետվի»։</p>
<p>Ցավոք չհաջողվեց բացատրություն ստանալ պարոն Ուիզլիից, իսկ նրա կինը սպառնաց մեր լրագրողների վրա բաց թողնել ընտանեկան վամպուրկին, եթե նրանք անմիջապես չհեռանան Ուիզլիների տան բակից։»</p>
<p>— Եվ ի՞նչ… — պահանջկոտ անհամբերությամբ հարցրեց Մալֆոյը, մինչ Հարրին նրան էր վերադարձնում լրագրի հոդվածը, — չե՞ս կարծում, որ զվարճալի է։</p>
<p>— Հա-հա-հա… — ասաց Հարրին առանց արտահայտության։</p>
<p>— Արթուր Ուիզլին այնքան է սիրում մագլներին, որ լավ կանի իր կախարդկան փայտիկը երկու կես անի ու գնա ապրելու նրանց աշխարհում, — արհամարհանքով ասաց Մալֆոյը, — նույնիսկ կասկածելի է, թե Ուիզլիները զտարյուն են՝ դատելով նրանց պահելաձևից։</p>
<p>Ռոնի, ավելի ճիշտ Քրեբի, դեմքը կատաղությունից այլայլվել էր։</p>
<p>— Քեզ ի՞նչ է պատահել, Քրեբ, — անտարբեր նետեց Մալֆոյը։</p>
<p>— Փորս ցավում է, — մռնչաց Ռոնը։</p>
<p>— Դեհ, ուրեմն գնա հիվանդանոցային աշտարակը ու բոլոր հողարյուններին մի լավ քացի տուր իմ կողմից, — ասաց Մալֆոյը, չարախնդալով։</p>
<p>— Իմիջիայլոց, ես շատ զարմացած եմ, որ մինչև օրս «Մարգարե» օրաթերթում դեռ ոչինչ չեն գրել այդ հարձակումների մասին, — շարունակեց նա մտազբաղ, — Կարծում եմ, որ Դամբլդորը փորձում է թաքցնել այս ամենը։ Նրան ուղղակի կհեռացնեն պաշտոնից, եթե այս հարձակումները շուտով չդադարեն։ Հայրիկը միշտ էլ ասել է, որ Դամբլդորը ամենավատ տնօրենն է, որ երբևէ եղել է Հոգվարթսում։ Նա սիրահարված է մագլածիններին։ Կարգին տնօրենը երբեք թույլ չէր տա, որ Քրիվիի նման ոչնչությունները դպրոց մտնեին։</p>
<p>Մալֆոյն սկսեց երևակայական լուսանկարչական խցիկով լուսանկարել և շատ ծաղրական նմանակեց Քոլինի բոլոր շարժումներն ու արտահայտությունները․</p>
<p><b>— Թույլ կտա՞ս լուսանկարեմ քեզ, Փոթթեր… Ինքնագիր չե՞ս տա ինձ, Փոթթեր… Թույլ կտա՞ս կոշիկներդ լիզեմ, Փոթթեր</b>…</p>
<p>Նա ձեռքերը ցած գցեց ու զարմացած նայեց Հարրիին ու Ռոնին․</p>
<p>— Ի՞նչ է այսօր պատահել երկուսիդ…</p>
<p>Թեև չափազանց ուշ, բայց Հարրին ու Ռոնը իրենց ստիպեցին բարձրաձայն ծիծաղել, սակայն Մալֆոյը, կարծես, լրիվ բավարարված էր։ Երևի Քրեբն ու Գոյլը միշտ ուշ էին հասկանում նրա կատակները։</p>
<p>— Սուրբ Փո՜թթեր, հողարյունների բարեկա՜մ… — դանդաղ ասաց Մալֆոյը, — …մեկն էլ նա է՝ առանց մի կաթիլ հրաշագործական արժանապատվության, թե չէ առավոտից-իրիկուն չէր ֆրֆռա</p>
<p>դուրսպրծուկ, հողարյուն Գրեյնջերի հետ։ Եվ այդ ամենից հետո մարդիկ դեռ կարծում են, որ նա Սլիզերինի ժառանգն է…</p>
<p>Հարրին ու Ռոնը շունչները պահած սպասեցին։ Մալֆոյը հաստատ մեկ վայրկյանից կասի, որ ինքն է Սլիզերինի ժառանգը, բայց…</p>
<p>— Երնե՜կ իմանայի, թե ով է, — ասաց Մալֆոյը նախանձաթոր ձայնով, — եթե միայն իմանայի, ախր, ես ինքս կկարողանայի օգնել նրան…</p>
<p>Ռոնի ծնոտը կախվեց, այնպես որ Քրեբի դեմքը նույնիսկ ավելի ապուշ արտահայտություն ստացավ, քան սովորաբար կրում էր։ Բարեբախտաբար Մալֆոյը չնկատեց, և Հարրին, որը շատ ավելի արագ էր մտածում, ասաց․</p>
<p>— Դու հաստատ ինչ-որ պատկերացում կունենաս, թե ով է կանգնած այդ ամենի հետևում։</p>
<p>— Դու գիտես, որ չունեմ, Գոյլ։ Քանի՞ անգամ պետք է ասեմ ձեզ նույն բանը։ — բարկացած նետեց Մալֆոյը, — Հայրիկն էլ ոչինչ չի պատմում Սրահը բացվելու հին պատմության մասին։ Անշուշտ, դա հիսուն տարի առաջ է եղել, այսինքն նույնիսկ նրանից էլ առաջ, բայց նա ամեն ինչ գիտի, և ասում է, որ այդ ամենը այսքան տարի գաղտնի է պահվել ու շատ կասկածելի կերևա, եթե ես չափազանց շատ բան իմանամ դրա մասին։ Բայց ես առնվազն մի բան հաստատ գիտեմ, անցյալ անգամ, երբ Գաղտնի սրահը բացվել էր, մի մագլածին էր մահացել։ Գրազ կգամ, որ միայն ժամանակի խնդիր է, և վաղ թե ուշ նրանցից մեկնումեկը, վերջապես, շունչը կփչի նաև այս անգամ։ Երնեկ Գրեյնջերը լիներ, — ասաց նա չբավարարված վրեժխնդրությամբ։</p>
<p>Ռոնը սեղմել էր Քրեբի աժդահա բռունցքները։ Հարրին մտածեց, որ դա երևի շատ անբնական կլինի, եթե Քրեբը հանկարծ բռունցքով հարվածի Մալֆոյի քթին, և մի նախազգուշական հայացք նետելով նրա վրա ասաց․</p>
<p>— Իսկ դու չգիտե՞ս, արդյոք, անցած անգամ Սրահը բացողը բռնվել էր, թե՝ ոչ։</p>
<p>— Հա՛… Ով էլ եղած լիներ, հեռացվել էր դպրոցից, — ասաց Մալֆոյը, — և, ամենայն հավանականությամբ, մինչև օրս էլ դեռ փտում է Ազքաբանում։</p>
<p>— Ազքաբանու՞մ, — ասաց Հարրին մտահոգված։</p>
<p>— Ազքաբանո՛ւմ, Գո՛յլ, հրաշագործների բանտո՛ւմ, — ասաց Մալֆոյը տարակուսած նայելով նրա վրա, — ազնիվ խոսք, եթե մի քիչ էլ դանդաղ մտածես, կսկսես առաջ քայլելու փոխարեն հետ-հետ քայլելով շարժվել։</p>
<p>Նա իր դիրքը անհանգիստ փոխեց բազկաթոռի մեջ ու ասաց․</p>
<p>— Հայրիկն ասում է, որ ես գլուխս կախ թույլ տամ, որ Սլիզերինի ժառանգը հանգիստ իր գործն անի։ Նա ասում է, որ դպրոցը պետք է ազատվի ամբողջ հողարյուն կեղտից, բայց ես դրան չպիտի խառնվեմ։ Անշուշտ, նա հիմա ինքն էլ անհանգստանալու շատ բան ունի։ Բա չիմացա՞ք, որ Հրաշագործության նախարարությունից անցյալ շաբաթ խուզարկության էին եկել մեր տուն։</p>
<p>Հարրին փորձեց Գոյլի անմիտ դեմքի վրա մտահոգություն</p>
<p>արտահայտել։</p>
<p>— Հա՛, — շարունակեց Մալֆոյը, — բայց նրանք ոչինչ էլ չեն գտել։ Հայրիկը սև մագիայի մի քանի շատ արժեքավոր իրեր ունի, բայց, բարեբախտաբար, մենք նաև մի գաղտնարան ունենք մեծ հյուրասենյակի հայելու հետևում։</p>
<p>— Հո՜… — ասաց Ռոնը։</p>
<p>Մալֆոյը նայեց նրան։ Հարրին նույնպես նայեց Ռոնին։ Ռոնը կարմրեց, նույնիսկ նրա մազերն էին սկսել կարմրել։ Իսկ նրա քիթը սկսել էր դանդաղ երկարել… Ակնհայտորեն, նրանց մեկ ժամն արդեն վերջացել էր։ Ռոնը սկսել էր վերակերպվել ինքն իրեն, և նրա սարսափահար հայացքից, Հարրին կռահեց, որ ինքը՝ նույնպես։</p>
<p>Նրանք միաժամանակ ոտքի ցատկեցին։</p>
<p>— Փորացավի դեղ է պետք, — մրթմրթաց Ռոնը, և առանց որևէ բան բացատրելու նրանք Սլիզերինի երկար ընդհանուր սենյակով նետվեցին դեպի ելքի դուռը և գլխապատառ սլացան մութ միջանցքով, հակառակ տրամաբանության՝ հուսալով, որ Մալֆոյը ոչինչ չնկատեց։ Հարրին զգում էր, թե ինչպես Գոյլի կոշիկները սկսեցին մեծանալ նրա ոտքերին՝ անչափ դժվարացնելով վազքը։ Նա ստիպված էր պարեգոտի փեշերը վեր բարձրացնել՝ դրանց երկար ծալքերի մեջ չխճճվելու համար։ Տղաները երկու-երկու աստիճան ցած թռչելով ներխուժեցին Շքամուտքի դահլիճը, որն արդեն լցված էր խորդանոցից եկող խուլ դնգբնգոցի արձագանքներով։ Քրեբի ու Գոյլի կոշիկները թողնելով խորդանոցի դռան մոտ, նրանք թեթևացած ոտքերով գուլպաներով վազեցին դեպի Լալկան Մարթայի զուգարանը տանող աստիճանները։</p>
<p>— Դեհ, կարելի է ասել, որ այնքան էլ իզուր չէր այս ամենը, — շնչակտուր ասաց Ռոնը զուգարանի դուռը փակելով իր հետևից։ —</p>
<p>Իհարկե, մենք այդպես էլ չիմացանք, թե ով է բոլոր հարձակումների հեղինակը, բայց ես վաղը հայրիկին մի նամակ կգրեմ, որպեսզի խուզարկի Մալֆոյների դղյակի մեծ հյուրասենյակի հայելու հետևում։</p>
<p>Հարրին իր դեմքը ստուգեց ճաքած հայելու մեջ։ Կրկին իր կերպն էր ստացել։ Նա ակնոցը դրեց աչքերին, իսկ Ռոնը թակեց Հերմիոնայի խցիկի դուռը։</p>
<p>— Հերմիո՜նա, դուրս արի, մենք այնքա՜ն բան պիտի պատմենք քեզ։</p>
<p>— Հեռացե՜ք, այստեղից, — բարալիկ ձայնով մլավեց Հերմիոնան։</p>
<p>Հարրին ու Ռոնը նայեցին միմյանց։</p>
<p>— Ի՞նչ է պատահել, — ասաց Ռոնը, — դու պետք է նորմալ տեսք ընդունած լինես արդեն։ Մենք ինքներս…</p>
<p>Բայց հանկարծ Հերմիոնայի խցիկի դռան միջով դուրս ճախրեց Լալկան Մարթան։ Հարրին նրան երբեք դեռ այդքան երջանիկ չէր տեսել։</p>
<p>— Ուուուուուուո՜ւ… Դեռ սպասե՜ք… Դուք դեռ ոչի՜նչ չեք տեսել… Ահավո՜ր է…</p>
<p>Նրանք լսեցին սողնակի զրնգոցը, և Հերմիոնան խեղդված հեկեկոցներով դուրս եկավ խցիկից՝ գլուխը ծածկած պարեգոտի փեշով։</p>
<p>— Ի՞նչ է պատահել, — անհանգիստ հարցրեց Ռոնը, — ի՞նչ է, դեռ չե՞ս ազատվել Միլիսենթի քթից…</p>
<p>Հերմիոնան բաց թողեց իր պարեգոտի փեշերը, և Ռոնը քիչ մնաց ընկներ լվացարանի մեջ։</p>
<p>Նրա դեմքն ամբողջությամբ ծածկված էր սև, թավամազ մորթիով, աչքերը դարձել էին վառ դեղին, իսկ մազերի միջից ցցված էին երկու եռանկյունի սրածայր ականջներ։</p>
<p>— Կը-հա-հա-հատ-վի մա՜զ էր դա՜, ըհը-ըհը-ըհը… — հեկեկում էր նա, — Մը-հի-լիսենթ Բուլսթրոդը երևի կատու ունի՜, ըհը-ըհը-ըհը… Իսկ մեր էլեքսիրը նախատեսված չէր կենդանակերպ փոխակերպումների համար, ըհը-ըհը-ըհը…</p>
<p>— Վա՜հ… Օ՜հ… — ասաց Ռոնը։</p>
<p>— Սպասի՜ր, դեռ կտեսնես թե հետևիցդ ինչե՜ր են ասելու, — երջանիկ-երջանիկ վրա տվեց Լալկան Մարթան։</p>
<p>— Բան չկա՜, Հերմիո՜նա, մի՜ անհանգստացիր — արագ ընդհատեց նրան Հարրին։ — Մենք քեզ հիմա կտանենք հիվանդանոցային աշտարակը, մադամ Պոմֆրին երբեք ավելորդ հարցեր չի տալիս։</p>
<p>Սակայն շատ երկար ժամանակ պահանջվեց, մինչև տղաները կարողացան համոզել Հերմիոնային դուրս գալ զուգարանից։ Լալկան Մարթան ուղեկցեց նրանց ամբողջ միջանցքով՝ սրտանց, լիաթոք հռհռալով։ Երևի ողջ ժամանակ էլ այդքան շատ չէր ծիծաղել։</p>
<p>— Սպասի՜ր, դեռ կտեսնես, թե ինչ է լինելու, երբ բոլորն իմանան, որ պոչ ունես…</p>
<hr />
</body></html>