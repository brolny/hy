<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 08">
<meta name="Description" content="Գաղտնի սրահը 08">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ ութերորդ<br>Մահօրվա տարեդարձի երեկույթը</h2>
<p>Եկավ հոկտեմբեր ամիսը։ Ամրոցն ու շրջակայքն ընկղմվեցին խոնավ ցրտի մեջ։ Մադամ Պոմֆրին առավոտից երեկո զբաղված էր ուսանողների ու դասախոսների մոտ հանկարծ տարածված հարբուխները բուժելով։ Նրա Պղպեղօղու էլեքսիրը վայրկենապես էր ազդում, թեև հետո խմողի ականջներից մի քանի ժամ շարունակ սպիտակ գոլորշու քուլաներ էին դուրս գալիս։ Փերսի Ուիզլին Ջինիին գրեթե ուժով ստիպեց խմել մադամ Պոմֆրիի բուժիչ թուրմից, որովհետև Ջինին վերջերս շատ էր գունատվել ու անչափ հյուծված տեսք ուներ։ Սպիտակ գոլորշին՝ Ջինիի կարմրահեր բաշից դուրս գալով, այնպիսի տպավորություն էր ստեղծում, ասես նրա մազերը հրկիզված էին։</p>
<p>Անձրևի փամփշտաչափ կաթիլները օր ու գիշեր թմբկահարում էին ամրոցի պատուհանները։ Լիճը դուրս էր եկել ափերից, ծաղկաթմբերը վերածվել էին ցեխակույտերի, իսկ սիզամարգերն ասես ճահճացած լինեին։ Հագրիդի դդումներն այնքան էին ուռել-փքվել, որ դարձել էին գրեթե ամառանոցային տնակների չափ։ Սակայն քվիդիչի ծրագրված մարզումները կանոնավոր կատարելու Օլիվեր Վուդի եռանդը բնավ չէր թրջվել։ Եվ ահա թե ինչու, Բոլոր սրբերի տոնից մի քանի օր առաջ, մի փոթորկալի շաբաթ օր, կեսօրից հետո, երեկոյան մոտ, Հարրին, ոտքից գլուխ թրջված ու ցեխակորույս, ամրոցի միջանցքներից մեկով վերադառնում էր Գրիֆինդորի աշտարակը։</p>
<p>Նույնիսկ, եթե եղանակն այդպես անձրևոտ ու քամոտ չլիներ, պարապմունքն այնքան էլ ուրախ չէր անցել։ Ֆրեդն ու Ջորջը գնացել էին Սլիզերինի թիմին լրտեսելու և իրենց աչքով էին տեսել նրանց նոր «Նիմբուս երկու հազար մեկ» ցախավելների արագությունը։ Նրանք շատ վհատված հայտնեցին թիմի մյուս անդամներին, որ Սլիզերինի տղաներին պարապմունքի ժամանակ կարելի էր համեմատել միայն յոթ ճեպառկայծ կանաչ հրթիռների հետ, որոնք այնպես արագ էին դեսուդեն վզվզում երկնքում, որ մարդ չէր էլ հասցնում նկատել, թե ով ով էր։</p>
<p>Թաց ոտքերը չփչփացնելով, դատարկ միջանցքով անցնելիս, Հարրին հանդիպեց մեկին, ով նույնքան մտազբաղ ու մտահոգ էր, որքան և ինքը։ Գրեթե Անգլուխ Նիքը՝ Գրիֆինդոր աշտարակի մշտաբնակ ուրվականը, պատուհաններից մեկի մոտ կանգնած մռայլ նայում էր անհրապույր բնապատկերին և ինչ-որ բան մրթմրթում քթի տակ․</p>
<p>—…Ասացեք խնդրե՜մ, չեմ բավարարում նրանց պահանջներին… Նույնիսկ կես մատնաչափ էլ չկա այդ անիծյալ մաշկի կտորը…</p>
<p>— Ողջո՜ւյն, Նի՜ք, — ասաց Հարրին։</p>
<p>— Ողջո՜ւյն, ողջո՜ւյն, — ասաց Գրեթե Անգլուխ Նիքը և, սթափվելով իր մտքերից, շուրջը նայեց։ Նա իր երկար գանգուր մազերին կրում էր ժամանակին, երևի շատ մոդայիկ, փետրավոր լայնեզր գլխարկ, իսկ նրա բաճկոնը զարդարված էր մանրադարս ժանյակավոր օսլայած օձիքով, որը ծածկում էր պարանոցի ամբողջ լայնությամբ ձգվող մութ վերքը։ Սըր Նիքոլասը ծխի պես գունատ էր ու թափանցիկ։ Հարրին նրա միջով պատուհանից դուրս տեսնում էր ամպամած մռայլ երկինքը և ապակու վրայով հաստ շիթերով հոսող անձրևը։</p>
<p>— Դուք մտահոգ տեսք ունեք, երիտասարդ Փո՜թթեր, — ասաց Սըր Նիքոլասը և մի թափանցիկ նամակ ծալեց ու դրեց իր բաճկոնի ներսի գրպանը։</p>
<p>— Դուք էլ, — պատասխանեց Հարրին։</p>
<p>— Ա՜հ, — Գրեթե Անգլուխ Նիքը մի նրբագեղ շարժում արեց ձեռքով, — կարևոր չէ… Իրականում ես այնքան էլ մեծ ցանկություն չունեի անդամակցելու նրանց հասարակությանը… Իմիջիայլոց եմ դիմել, բայց արի ու տես, որ չեմ համապատասխանում նրանց պահանջներին…</p>
<p>Սակայն նա իր անհոգ տոնով չկարողացավ թաքցնել թափանցիկ դեմքի վհատ արտահայտությունը։</p>
<p>— Բայց մի՞թե կարելի է այդպես անարդարացի լինել, — ասաց նա և հանկարծ ընդվզելով իր բաճկոնի գրպանից կրկին հանեց թափանցիկ նամակը։ — Ո՞վ կարող է պատկերացնել, որ քառասունհինգ անգամ բութ կացնով պարանոցիդ հարված ստանալը բավարար որակավորում չէ Անգլուխ Որսորդների ակումբի լիիրավ անդամ դառնալու համար։</p>
<p>— Օ՛հ, այո, — ասաց Հարրին, որից ակնհայտորեն պահանջվում էր համաձայնել։</p>
<p>— Միթե՞ ես ինքս չէի ուզենա, որ ամեն ինչ հեշտ ու հանգիստ արված լիներ, և գլուխս էլ՝ տեղը-տեղին, կանոնավոր կտրված։ Իրոք, որքա՜ն ցավից ու նվաստացումից կփրկվեի կատարելապես գլխատված լինելու դեպքում։ Բայց ո՜չ…</p>
<p>Գրեթե Անգլուխ Նիքը բարկացած թափահարելով բաց արեց իր նամակը ու վրդովված սկսեց բարձրաձայն կարդալ․</p>
<p><u>ԱնցւուԽ Ոոսոոռնեոհ աԱումը</u></p>
<p>Հարգարժան Սըր</p>
<p>Նիքոլաս դը Միմսի Փորփինգթոն,</p>
<p>Հերթական անգամ անկեղծ ափսոսանքով տեղեկացնում ենք Ձեզ, որ Անգլուխ որսորդների ակումբին կարող են անդամակցել միայն այն անձինք, որոնց գլուխները կատարելապես անջատված են իրենց մարմիններից։</p>
<p>Խնդրում ենք ըմբռնումով մոտենալ այս հանգամանքին, քանզի կատարելապես գլխատված լինելու պայմանը պարտադիր է ակումբի էլիտար ժամանցային ձևերին մասնակցելու համար։</p>
<p>Միայն կատարելապես գլխատված լինելով՝ Անգլուխ որսորդների ակումբի անդամները կկարողանան մասնակցել ակումբային այնպիսի էլիտար մրցաձևերի, ինչպիսիք են «Անգլուխ որսը», «Գլուխներով ձեռնածող այրուձին» և «Գլխա– գնդակ» ձիախաղերը։</p>
<p>Այդ իսկ պատճառով, խորին ափսոսանքով ստիպված ենք կրկին տեղեկացնել Ձեզ, որ Դուք չեք բավարարում Անգլուխ որսորդների ակումբին անդամակցելու պահանջներին։</p>
<p>Լավագույն մաղթանքներով</p>
<p>Սըր Կառլոս Գիլանի֊Փոդմոր</p>
<p><u>Սոո ԿԳՓ</u></p>
<p>Բարկությունից ծխալով Գրեթե Անգլուխ Նիքը նամակը կրկին ծալեց ու հետ խցկեց իր գրպանը։</p>
<p>— Կես մատնաչափ էլ չկա այդ անիծյալ մաշկի կտորը, որը գլուխս պարանոցիս կպած է պահում, Հարրի, կես մատնաչափ… ո՜ւմ էլ հարցնեք, կհավաստի, որ դա կանոնավոր գլխատման մասին է վկայում… Բայց ո՜չ, դա բավարար չէ Սըր Կատարելապես Գլխատված Փոդմորի համար…</p>
<p>Գրեթե Անգլուխ Նիքը մի քանի անգամ խոր շունչ քաշեց ու շատ ավելի հանգիստ տոնով ասաց․</p>
<p>— Իսկ ձեզ ի՞նչն է անհանգստացնում, երիտասա՜րդ։ Կարո՞ղ եմ ինչ֊ որ բանով օգտակար լինել։</p>
<p>— Ո՜չ, — պատասխանեց Հարրին, — եթե իհարկե չգիտեք, թե որտեղից կարող ենք յոթ հատ անվճար «Նիմբուս երկու հազար մեկ» մոդելի ցախավել ճարել Սլիզերինի հետ առաջիկա…</p>
<p>Հարրիի խոսքը կորավ ինքնավստահ ու մեղադրաձայն</p>
<p>«մղուուուո՜ւ…»֊ի մեջ, որը հնչեց նրա սրունքների մոտակայքից։ Նա գլուխը կախեց և ուղիղ իր առջև տեսավ մի զույգ լուսարձականման դեղին աչքեր։ Միսիզ Նորիսն էր՝ ամրոցի պարետ Արգուս Ֆիլչի գջլոտ մոխրագույն կատուն։ Այդ կատվին ամրոցի ուսանողական համայնքը տանել չէր կարող, որովհետև կատուն, ասես, պարետի լիազոր ներկայացուցիչը լիներ ուսանողների դեմ նրա վարած անվերջանալի հալածական պատերազմում։</p>
<p>— Շտապ հեռացե՜ք այստեղից, Հա՜րրի, — արագ ասաց Նիքը, — Ֆիլչի տրամադրությունը տեղը չէ։ Բավական չէ, որ ուժեղ հարբուխ ունի, դեռ մի քանի երրորդ դասարանցիներ էլ դասի ժամանակ պատահաբար գորտի ուղեղ էին ցփնել հինգերորդ զնդանի առաստաղին։ Ամբողջ առավոտ զբաղված էր մաքրելով և եթե հանկարծ տեսնի ձեր թաց ու ցեխոտ ոտնահետքերը…</p>
<p>— ճիշտ եք ասում, — համաձայնվեց Հարրին՝ հետ-հետ գնալով Միսիզ Նորիսի մեղադրական հայացքից, բայց չհասցրեց շատ հեռանալ։ Կարծես, իր սիրեցյալ կատվի հետ ինչ-որ առեղծվածային կապի ուժով ոգեկոչված, Ֆիլչը հանկարծ դուրս թռավ Հարրիի աջ կողմում պատին կախված ասեղնագործ գոբելենից՝ ծանր շնչելով և աչալուրջ փնտրելով որևէ օրինախախտում։ Ֆիլչը մի հաստ շոտլանդական վանդակավոր շարֆ էր կապել գլխին, և նրա քիթը սովորականից ավելի կարմիր էր։</p>
<p>— Ցե՜խ, — բղավեց նա՝ ծնոտները դողացնելով և աչքերը տագնապալի չռելով, ու մատը ցցեց հատակին տարածված ցեխաջրի լճակների վրա, որոնք թափվել էին Հարրիի քվիդիչի հանդերձանքից։ — Բավակա՜ն է… Հերի՜ք կեղտոտեք ուր պատահի… Համբերությունս սպառվե՜ց։ Փո՜թթեր, եկե՜ք իմ հետևից։</p>
<p>Հարրին ձեռքով մռայլ մնաս բարով արեց Գրեթե Անգլուխ Նիքին ու Ֆիլչի հետևից հետ գնաց աստիճաններով՝ հատակի վրա կրկնապատկելով իր իսկ ցեխոտ ոտնահետքերը։</p>
<p>Հարրին առաջ երբեք չէր եղել Ֆիլչի աշխատասենյակում։ Ուսանողների մեծ մասը խուսափում էր այդ վայրից։ Սենյակը մռայլ էր ու առանց պատուհանների։ Ցածր առաստաղից կախված ճոճվում էր յուղային լամպը, որն էլ լուսավորության միակ աղբյուրն էր։ Սենյակից տապակած ձկան հոտ էր գալիս։ Պատերի տակ կանգնած էին փայտյա բազմաթիվ թղթապահարաններ։ Դրանց փոքր դարակների վրա եղած պիտակներից Հարրին կռահեց, որ այնտեղ հավաքված էին Ֆիլչի կողմից երբևէ պատժված աշակերտների մասին զեկուցագրերը՝ բոլոր մանրամասն տեղեկություններով։ Ֆրեդ ու Ջորջ Ուիզլիներին մի ամբողջ առանձին դարակ էր հատկացված։ Ֆիլչի գրասեղանի հետևում պատից կախված փայլփլում էր լավ խնամված ու յուղած տարբեր տեսակի ու չափերի շղթաների ու ձեռնակապերի մի մեծ հավաքածու։ Ով չգիտեր, որ Ֆիլչը միշտ աղաչում-պաղատում էր Դամբլդորին թույլ տալ ուսանողների նկատմամբ կիրառել պատժի հնադարյան ձևը՝ մեղավորներին սրունքներից շղթայված կախել առաստաղից։</p>
<p>Ֆիլչն իր սեղանին դրված սկահակից մի գրչափետուր հանեց և սկսեց դարակները ներս ու դուրս անել՝ մաքուր մագաղաթ փնտրելով։</p>
<p>— Վերջ, համբերությունս սպառվեց… — կատաղած մրթմրթում էր նա, — Ւլ թրիք… էլ վիշապի ինքնահրկիզվող խլինք… էլ գորտի ուղեղ… էլ առնետի աղկտիք… Ո՞րը հիշեմ… Խելագարվել կարելի է… Սրանց ո՞վ կդիմանա… Չէ՛, պետք է դաս տալ անպատկառներին… Ու՞ր կորավ էդ թղթի կտորը… Հրե՛ս…</p>
<p>Նա իր գրասեղանի դարակից մի մեծ փաթեթ մագաղաթանման թուղթ հանեց և բացեց սեղանի վրա։ Գրչափետուրը թաթախեց թանաքամանի մեջ և սկսեց գրել…</p>
<p>— Անունը… Հարրի Փոթթեր… Հանցանքը…</p>
<p>— Մի քանի կաթիլ ցեխաջուր էր, — անվստահ ասաց Հարրին։</p>
<p>— Դա միայն քեզ համար է մի քանի կաթիլ, տղա՛, բայց ինձ համար՝ մի ամբողջ ժամ լրացուցիչ աշխատանք է, — բղավեց Ֆիլչը՝ հարբուխից ուռած քթի ծայրին պսպղացնելով ընկնելու պատրաստ լորձի կաթիլը։ — Հանցանքը… Ամրոցի ապականում… Առաջարկվող պատիժը…</p>
<p>Հոսող քիթը վեր քաշելով, Ֆիլչը տհաճ, շեղ հայացք գցեց Հարրիի վրա, որը շունչը պահած սպասում էր իր դատավճռին։</p>
<p>Բայց ճիշտ այն պահին, երբ Ֆիլչն իջեցրեց իր գրչափետուրը, մի անասելի ուժգին զրմփոց լսվեց առաստաղից՝ ուղիղ նրա գլխավերևում, որից նույնիսկ լամպն սկսեց խելագար ճոճվել։</p>
<p>— ՓԻԻ՜ՎԶ, — ոռնաց Ֆիլչը, կատաղության պոռթկումով ցած նետելով իր գրչափետուրը, — Այս անգամ ձեռքիցս չես պրծնի։ Այ, թե բռնել եմ քեզ…</p>
<p>Եվ առանց Հարրիի վրա նույնիսկ մի հայացք ձգելու, նա գլխապատառ դուրս վազեց իր աշխատասենյակից, հավատարիմ Միսիզ Նորիսն էլ՝ նրա հետևից։</p>
<p>Փիվզը դպրոցի փոլթերգեյսթն էր, բոլորի նկատմամբ չարախինդ, մի իսկական օդային արհավիրք, որի գոյության իմաստը վնասարարությունն ու անկարգությունն էին։ Հարրին ոչ մի դրական զգացում չէր տածում Փիվզի հանդեպ, բայց այդ պահին նա Փիվզի նկատմամբ լցվեց ինքնաբուխ շնորհակալության զգացումով՝ ճիշտ ժամանակին միջամտելու համար։ Ինչ էլ որ Փիվզն արած լիներ, իսկ աղմուկից կարելի էր կռահել, որ նա վերևի հարկում ինչ-որ մեծ ու ծանր բան էր շրջել հատակին, դա որոշ ժամանակով կարող էր շեղել Ֆիլչի ուշադրությունը Հարրիից։</p>
<p>Մտածելով, որ ինքը լավ կանի սպասի Ֆիլչի վերադարձին, Հարրին սուզվեց գրասեղանի մոտ դրված ցեցը կերած բազկաթոռի մեջ։ Գրասեղանին, բացի կիսով չափ լրացված պատժի հրամանից, ևս մի բան կար՝ խոշոր, պլպլան մանուշակագույն ծրար, որի վրա արծաթագույն տառերով ինչ-որ բան էր դաջված։ Արագ հայացք ձգելով դռանը, որպեսզի համոզվի, որ Ֆիլչը միտքը չի փոխել և չի որոշել վերադառնալ, Հարրին վերցրեց ծրարն ու կարդաց․</p>
<p>ՀՄԱՅԻԼՆԵՐԻ ՃԵՊՈՒՍՈՒՅՑ․<br>Հրաշագործության հեռակա դասընթաց սկսնակների համար</p>
<p>Անչափ հետաքրքրված Հարրին բացեց ծրարը և միջից հանեց մի տրցակ մագաղաթանման թղթեր։ Առաջին էջի վրա ավելի գանգուր ձեռագրով արծաթագույն թանաքով գրված էր․</p>
<p><b>«Ետ եք մնացե՞լ հրաշագործության արագասլաց ժամանակակից առաջընթացից</b>։</p>
<p><b>Ստիպված եք պատրվակնե՞ր հորինել, որպեսզի հրաժարվեք ամենահասարակ հմայագործությունից</b>։</p>
<p><b>Երբևէ ձեզ ծաղրե՞լ են չստացված կախարդանքի կամ անզոր հմայախոսքի պատճառով</b>։</p>
<p><b>Այդ բոլոր խնդիրներին լուծում կա</b>։</p>
<p><b>Հրաշագործության ճեպուսույցը բացարձակապես նոր, կատարելապես ապահով, արագընթաց և արդյունավետ, հեշտությամբ ընկալվող ու սերտվող դասընթաց է։ Հարյուրավոր դյութեր ու վհուկներ արդեն օգտվել են Հմայիլների ճեպուսույց դասընթացի անթերի մեթոդներից</b>։</p>
<p><b>Մադամ Զ․ Նեթելզը Թոփշամից գրում է</b>․</p>
<p><b>«Հիշողությունս այնքան վատն էր, որ ոչ մի հմայախոսք չէի կարողանում մտապահել և իմ եփած հմայաթուրմերը դարձել էին ընտանիքիս մշտական ծաղրուծանակի առարկան։ Հմայիլների ճեպուսույց դասընթացից հետո այժմ ես բոլոր երեկույթների ուշադրության կենտրոնում եմ, և բոլոր ընկերուհիներս աղերսում են իրենց հետ կիսել Սրամտության էլեքսիրի իմբաղադրատոսի գաղտնիքը»</b>։</p>
<p><b>Մոգ Դի․ Ջեյ․ Փրոդը Դիցբուրից գրում է</b>․</p>
<p><b>«Կինս սովորություն էր դարձրել ծիծաղել իմ երկչոտ ու անհամարձակ հմայանքների վրա, բայց ընդամենը մեկ ամիս պարապեցի ձեր հեքիաթային ճեպուսույցով, ու աննախադեպ հեշտությամբ կնոջս փոխակերպեցի լեռնային յակի, ու շահեցի ամսվա ամենայուրօրինակ հմայանքի մրցանակը</b>։</p>
<p><b>Շնորհակալություն ճեպուսույցին»</b>։</p>
<p>Հարրին սկսեց կլանված թերթել տրցակի մյուս էջերը։ Ֆիլչի ինչի՞ն է պետք Հմայիլների ճեպուսույց դասընթացը։ Արդյո՞ք սա նշանակում է, որ նա առաջնակարգ հրաշագործ չէ։ Հարրին շարունակեց ընթերցել․ «Դաս առաջին․ Կախարդական փայտիկ բռնելու ճիշտ եղանակները (Օգտակար խորհուրդներ)», և հանկարծ միջանցքի ծայրից լսվեց Ֆիլչի քայլերի քստքստոցը։ Մագաղաթի թերթերը արագ հետ խցկելով, Հարրին ծրարը նետեց սեղանին ու հետ նստեց աթոռին ճիշտ այն պահին, երբ Ֆիլչը դուռը բացեց։</p>
<p>Ֆիլչը հաղթական տեսք ուներ։</p>
<p>— Այդ անհետացող պահարանը շա՜տ արժեքավոր, հնաոճ իր էր։ Այս անգամ ես կհամոզեմ տնօրենին, որ Փիվզին վռնդի ամրոցից։ Ներս արի, թավշաթաթիխս, — ասաց նա կատվին։</p>
<p>Ֆիլչը մի պահ նայեց Հարրիին, և նրա հայացքը ցած սահեց սեղանին՝ Հմայիլների ճեպուսույց դասընթացի ծրարի վրա։ Հարրին չափազանց ուշ նկատեց, որ ծրարը մոտ քսան սանտիմետր ավելի մոտ էր ընկած սեղանի եզրին՝ համեմատած այն տեղի հետ, որտեղից ինքը վերցրել էր այն։</p>
<p>Ֆիլչի գունատ դեմքն աղյուսագույն դարձավ։ Հարրին պատրաստվեց դիմադրելու կատաղության մի նոր մակընթացության։ Ֆիլչը մանրաքայլ վազեց դեպի սեղանը, վերցրեց ծրարն ու նետեց դարակներից մեկի մեջ։</p>
<p>— Դու… դու կարդացի՞ր, թե ինչ էր գրված ծրարի վրա, — ցածրաձայն ասաց նա։</p>
<p>— Ոչ, — արագ ստեց Հարրին։</p>
<p>Ֆիլչն անհանգիստ տրորեց իր ոսկրոտ ձեռքերը։</p>
<p>— Եթե երբևէ իմանամ, որ կարդացել էս իմ անձնական… թեև անշուշտ դա իմը չէ… մի ընկերոջ համար է… ինչևէ, նույնիսկ, եթե իմն էլ լիներ… թե կարդացել ես…</p>
<p>Հարրին տագնապահար նայում էր Ֆիլչին։ Նա դեռ երբեք այդքան կատաղած չէր տեսել պարետին։ Ֆիլչի աչքերը քիչ էր մնում դուրս թռչեին ակնակապիճներից, կնճռոտ այտերից մեկը ջղաձգվում էր։</p>
<p>— Շատ լավ… կարող ես գնալ… բայց թե հանկարծ բերանիցդ մի խոսք թռցնես… Իհարկե, դա ոչ մի նշանակություն չունի… Դեհ, եթե չես կարդացել… Գնա՛… Ես պիտի Փիվզի մասին զեկուցագիր գրեմ… Գնա՛…</p>
<p>Ինքն իր բախտի վրա զարմացած՝ Հարրին դուրս թռավ Ֆիլչի աշխատասենյակից, վազեց միջանցքով ու աստիճաններով երեք-երեք թռչելով բարձրացավ վեր։ Ֆիլչի աշխատասենյակից անպատիժ դուրս պրծնելը դպրոցական աննախադեպ ռեկորդի նման մի բան էր։</p>
<p>— Հարրի՜, Հարրի՜, ստացվե՞ց…</p>
<p>Դասասենյակներից մեկից՝ օդի մեջ ճախրելով, դուրս թռավ Գրեթե Անգլուխ Նիքը։ Նրա հետևում Հարրին տեսավ սև փայտից պատրաստված ոսկեզարդ խոշոր պահարանի բեկորները։ Պահարանը, ամենայն հավանականությամբ, վայր էին նետել առաստաղի բարձրությունից։</p>
<p>— Ես Փիվզին համոզեցի, որ պահարանը ջարդի ուղիղ Ֆիլչի աշխատասենյակի գլխին, — ասաց Նիքը ոգևորված, — մտածեցի, որ դա կարող է նրա ուշադրությունը շեղել ձեզնից։</p>
<p>— Ուրեմն այդ դու՞ք էիք, — շնորհակալությամբ ասաց Հարրին, — Օ՛հ, շատ լավ ստացվեց։ Նույնիսկ չհասցրեց պատժել ինձ։ Շատ շնորհակալ եմ, Նի՛ք։</p>
<p>Նրանք միասին ուղղվեցին միջանցքն ի վեր։ Հարրին նկատեց, որ Գրեթե Անգլուխ Նիքը ձեռքի մեջ դեռ պահում էր Սըր Կառլոսի մերժման նամակը։</p>
<p>— Անչափ կուզենայի օգնել ձեզ, Անգլուխ Որսորդների ակումբի կապակցությամբ, — ասաց Հարրին։</p>
<p>Գրեթե Անգլուխ Նիքը Հարրիից առաջ անցավ ու անսպասելիորեն կանգնեց նրա առաջ։ Հարրին, չնկատելով նրան, քայլեց ուղիղ նրա միջով և սրթսրթալով դուրս թռավ նրա մյուս կողմից։ Այնպիսի զգացում էր, ասես սառցե ցնցուղ ընդունեց։</p>
<p>— Իրոք, դուք կարող եք ինձ մի շնորհ անել, — հուզված ասաց Նիքը, — Հա՛րրի, արդյոք շատ բան չե՞մ խնդրի ձեզնից, եթե… Օհ ո՛չ, դժվար թե համաձայնեք…</p>
<p>— Իսկապես, ի՞նչ կարող եմ անել, Նի՛ք, — քաջալերեց Հարրին։</p>
<p>— Այս տարի Բոլոր սրբերի օրը իմ մահօրվա հինգհարյուրերորդ տարեդարձն է, — արժանապատվորեն գլուխը հետ գցելով, ասաց Գրեթե Անգլուխ Նիքը։</p>
<p>— Օ՜հ, — ասաց Հարրին, մտածելով, թե այդ կապակցությամբ ո՞րն է ճիշտ՝ շնորհավորե՞լը, թե ցավակցություն հայտնելը, — Այո՜…</p>
<p>— Ես երեկույթ եմ կազմակերպելու ամենամեծ զնդաններից մեկում։ Տարբեր վայրերից բազմաթիվ ընկերներ պետք է այցելության գան ինձ։ Ես մեծ պատիվ կհամարեմ, եթե դուք շնորհ անեք։ Պարոն Ուիզլին և օրիորդ Գրեյնջերը նույնպես հրավիրված են, անշուշտ, բայց… երևի դուք կնախընտրեք գնալ դպրոցի տոնական ընթրիքին։</p>
<p>Նա լարված սպասումով մի պահ նայեց Հարրիին։</p>
<p>— Ոչ, — արագ ասաց Հարրին, — ես անպայման կգամ։</p>
<p>— Ա՜հ, իմ սիրելի երիտասարդ բարեկամ։ Հիասքանչ է՝ Հարրի Փոթթերը իմ մահօրվա տարեդարձի երեկույթին… — նա մի պահ հուզված տատանվեց, հետո անհամարձակ ավելացրեց, — կարո՞ղ եմ համարձակվել, արդյոք, խնդրել ձեզ, որ Սըր Կառլոսի մոտ իմիջիայլոց նշեք, որ շատ տպավորիչ ու սարսափազդու եք գտնում ինձ…</p>
<p>— Ա-անշո՜ւշտ… — ծոր տվեց Հարրին։</p>
<p>Գրեթե Անգլուխ Նիքը շնորհակալությամբ պալատական ծնկածալ ռեվերանս արեց։</p>
<p>*</p>
<p>— Մահօրվա տարեդարձի երեկու՞յթ, — անչափ հետաքրքրված կրկնեց Հերմիոնան, երբ Հարրին վերջապես փոխեց իր կեղտոտ հանդերձանքն ու ընդհանուր սենյակում միացավ իր ընկերներին։ — Գրազ կգամ, որ ողջ մարդկանցից շատ քչերը կարող են պարծենալ, թե երբևէ մասնակցել են մահօրվա տարեդարձի երեկույթի։ Դա ուղղակի հիասքանչ կլինի…</p>
<p>— Չեմ հասկանում, ի՞նչ իմաստ ունի տոնել սեփական մահօրվա տարեդարձը, — ասաց Ռոնը, որը հմայադեղերի դասի իր տնային աշխատանքի կեսն էլ դեռ չէր վերջացրել և այդ պատճառով անտանելի մռայլ տրամադրություն ուներ։ — Մահվան հետ կապված ամեն ինչ խոր վհատության մեջ է գցում ինձ…</p>
<p>Հորդառատ անձրևը թմբկահարում էր պատուհանների ապակիները, որոնք արդեն մուգ թանաքագույն էին դարձել։ Բայց Գրիֆինդոր աշտարակի ընդհանուր սենյակում ամեն ինչ շատ պայծառ էր ու լուսավոր։ Բուխարիում ուրախ ճարճատում էր կրակը՝ տաք ու մտերմիկ լույս սփռելով բազմաթիվ հարմարավետ բազկաթոռների վրա։ Գրիֆինդորցիք այստեղ-այնտեղ նստած զբաղված էին ընթերցանությամբ, շատախոսելով կամ տնային աշխատանքներով։ Իսկ Ֆրեդ ու Ջորջ Ուիզլիները, իրենց նման մի քանի չարաճճի հետաքրքրասերների հետ միասին, փորձում էին բացահայտել, թե ինչ տեղի կունենա, եթե Սալամանդեր հրամողեսին կերակրեն Դոկտոր Ֆիլիբուստերի անկրակ հրավառության գլանակներով։ Ֆրեդը կրակի մեջ բնակվող վառ նարնջագույն մողեսին թռցրել էր Հեքիաթային արարածների խնամքի դասից, և սողունը մեղմ առկայծում էր սեղաններից մեկի վրա՝ շրջապատված մի խումբ հետաքրքրասերներով։</p>
<p>Հարրին արդեն պատրաստվում էր Ռոնին ու Հերմիոնային պատմել Ֆիլչի ու նրա սեղանի վրա իր տեսած Հմայիլների ճեպուսույց դասընթացի մասին, երբ ընդհանուր սենյակում մի բարձրագոչ խառնաշփոթ սկսվեց։ Սալամանդերը հանկարծ վզզալով օդ թռավ և սկսեց խելագար պտտվել սենյակով՝ երախից ճրթճրթացող կայծեր թափելով, փրթփրթացնելով ու բազմագույն լույսեր ցայտելով իր շուրջը։ Փերսին, կոկորդով մեկ գոռալով, հարձակվեց Ֆրեդի ու Ջորջի վրա, ովքեր սալամանդերից ոչ պակաս իրարանցում ստեղծեցին հատակին՝ փախչելով իրենց հետապնդող Փերսիից։ Սալամանդերը, բերանից նարնջագույն աստղերի շատրվան ցայտելով, մի քանի պտույտ արեց սենյակում և անհետացավ բուխարու կրակի մեջ։ Ֆրեդն ու Ջորջը Փերսիից թաքնվեցին իրենց ննջարանում, բայց իրարանցումն արդեն բավական էր, որպեսզի Ֆիլչն էլ, նրա ճեպուսույց դասընթացն էլ դուրս թռչեին Հարրիի ուղեղից։</p>
<p>*</p>
<p>Երբ Բոլոր սրբերի օրը վերջապես եկավ, Հարրին արդեն սկսել էր զղջալ, որ հապշտապ խոստացել էր գնալ Սըր Նիքոլասի մահօրվա տարեդարձի երեկույթին։ Ամբողջ դպրոցն ուրախ-զվարթ սպասում էր Բոլոր սրբերի օրվա ճոխ ընթրիքին։ Մեծ դահլիճն ըստ ավանդույթի զարդարվել էր կենդանի չղջիկներով։ Հագրիդի աժդահա դդումներից այնպիսի մեծ ջահեր էին ստացվել, որ երեք մարդ կարող էին ազատորեն տեղավորվել դրանց մեջ, և լուրեր էին պտտվում, իբր Դամբլդորը պարող կմախքների համույթ է պատվիրել երեկոյան զվարճալի ծրագրի համար։</p>
<p>— Խոստումը չի կարելի դրժել, — ինչպես միշտ ողջամտորեն ասաց Հերմիոնան, — խոստացել ես, որ կգնաս մահօրվա տարեդարձի երեկույթին, ուրեմն պետք է գնաս։</p>
<p>Ուստի ժամը յոթին, Հարրին, Ռոնը և Հերմիոնան՝ անցնելով արդեն մարդաշատ Մեծ դահլիճի դռների մոտով, որը հյուրընկալորեն լուսավորված էր մոմերի, ոսկյա սկահակների ու սպասքի տաք ցոլքով, քայլերն ուղղեցին դեպի ստորգետնյա զնդանները։</p>
<p>Գրեթե Անգլուխ Նիքի երեկույթի զնդանը տանող միջանցքը նույնպես լուսավորված էր մոմերով, թեև արդյունքը դժվար թե կարելի էր շքեղ կամ զվարթ անվանել։ Դրանք երկար, բարակ, ձյութի պես սև մոմեր էին, որոնք վառ կապույտ լույս էին սփռում ու մռայլ, անկենդան տեսք տալիս երեկույթին մասնակցող նույնիսկ ողջերի դեմքերին։ Դեպի զնդանները կատարած նրանց յուրաքանչյուր քայլին զուգընթաց օդի ջերմաստիճանը իջնում էր։ Ցրտից արդեն դողալով ու պարեգոտը կրծքին քաշելով, Հարրին մի նյարդասղոց ձայն լսեց, ասես հազարավոր եղունգներ քերծում էին մի հսկայական գրատախտակ։</p>
<p>— Պետք է ենթադրել, որ սա երաժշտություն է, — շշնջաց Ռոնը։ Նրանք միջանցքի ծայրում շրջադարձ կատարեցին և դեմառդեմ հանդիպեցին Գրեթե Անգլուխ Նիքին, որը կանգնած էր սև թավշյա կտորով վարագուրած մի դռան մոտ։</p>
<p>— Իմ սիրելի բարեկամնե՜ր, — ասաց նա սգավոր արտահայտությամբ, — համեցե՜ք, համեցե՜ք… Անչափ ուրախ եմ տեսնել ձեզ։</p>
<p>Նա գլխից հանեց իր փետրազարդ լայնեզր գլխարկը և ծնկածալ ողջույնով ներս հրավիրեց իր ողջ հյուրերին։</p>
<p>Ներսում աննկարագրելի տեսարան էր։ Զնդանը լի էր մարգարտաճերմակ, լուսարձակող հարյուրավոր մարդկանցով, որոնք հիմնականում ճախրում էին մարդաշատ պարահրապարակում երեսուն երաժշտական սղոցների զարհուրելի վալսային ռիթմի տակ։ Երաժիշտներն իրենց սղոցային գործիքներով տեղավորվել էին դահլիճի հեռավոր անկյունում, սև թավշապատ պատվանդանի վրա։ Դահլիճի կենտրոնում առաստաղից կախված հազարավոր սև մոմերով հսկայական ջահը կապտավուն լույս էր սփռում հանգուցյալ հասարակության վրա։ Ողջերի եռյակի շնչից գոլորշու թանձր քուլաներ էին բարձրանում։</p>
<p>— Չգնա՞նք, տեսնենք ինչ կա-չկա էն կողմերում, — չցանկանալով ցրտից դողալով կանգնած մնալ նույն տեղում առաջարկեց Հարրին։</p>
<p>— Զգո՜ւյշ, հանկարծ մեկնումեկի միջով չքայլե՜ս, — ջղաձգված ասաց Ռոնը։ Նրանք շարժվեցին պարահրապարակի պատի երկայնքով, անցան մի խումբ մռայլ միանձնուհիների և շղթաները զրնգացնող ցնցոտիավոր մի մարդու կողքով։ Հետո տեսան Հաֆըլփաֆ միաբանության աշտարակի մշտաբնակ ուրվական բարեսիրտ ու ժպտադեմ Գիրուկ վանականին, որին մյուս ուրվականները Ասկետ Եղբայր էին անվանում։ Նա զրուցում էր մի ասպետի ուրվականի հետ, որի ճակատից կիսով չափ դուրս էր ցցված մի նետ։ Հարրին բոլորովին չզարմացավ, որ բոլոր ուրվականները, ասես, խուսափում էին մոտիկ գնալ Արյունարբու Բարոնին, որը Սլիզերին միաբանության աշտարակի զարհուրելի ուրվականն էր՝ ոտքից գլուխ ծածկված արյան արծաթափայլ բծերով։</p>
<p>— Օ՜հ, ո՜չ… — ասաց Հերմիոնան, կանգնեցնելով մյուս երկուսին, — շրջվե՜ք, շրջվե՜ք… Այն կողմը մի՜ գնացեք։ Ոչ մի ցանկություն չունեմ Լալկան Մարթայի հետ խոսելու…</p>
<p>— Ու՞մ, — հարցրեց Հարրին, երբ նրանք արագ հետ շարժվեցին։</p>
<p>— Նա աղջիկների երկրորդ հարկի զուգարանի ուրվականն է, — բացատրեց Հերմիոնան։</p>
<p>— Զուգարանի ուրվակա՞նն է…</p>
<p>— Այո՛… Այս տարի սեպտեմբերից զուգարանը չի աշխատում, որովհետև նա անդադար սուգ ու շիվան է անում ու հեղեղում ամբողջ զուգարանի հատակը։ Հնարավորության դեպքում ես աշխատում եմ խուսափել այդ զուգարանից։ Պատկերացրե՛ք, մտնում ես զուգարան, և ինչ-որ մեկը սկսում է ականջիդ տակ հառաչել-բառաչել։</p>
<p>— Այն կողմը նայե՛ք, ուտելիք էլ կա…</p>
<p>Զնդանի դիմացի պատի երկայնքով մե երկար սեղան էր դրված, նույնպես ծածկված սև թավշյա սփռոցով։ Նրանք հետաքրքրված մոտեցան սեղանին, բայց մի քանի քայլից ստիպված էին սարսափահար կանգ առնել։ Սեղանից անտանելի զզվելի հոտ էր գալիս։ Շքեղատես արծաթյա սկուտեղների վրա շարված էին փտած խոշոր ձկներ, արծաթյա նրբագեղ մատուցարանների վրա գեղեցիկ դարսված էին ածխացած, մրակալած թխվածքներ, հսկայական էլիպսաձև ափսեի վրա հանդիսավոր դրված էր արդեն մանր թրթուրներով պաշարված մի ամբողջ հորթ, արծաթյա ափսեների վրա շարված էին կանաչ բորբոսով մորթակալված պանիրների մեծ կտորներ և վերջապես սեղանի պարծանքը՝ գերեզմանաքարի տեսք ունեցող հսկայական մոխրագույն տորթը, վրան՝ մազութի նման պսպղացող խյուսով, գրված․</p>
<p>Սըր Նիքոլաս դը Միմսի Փորփինգտոն մահացել է 1492թ․ հոկտեմբերի 31-ին։</p>
<p>Հարրին ապշահար դիտում էր, թե ինչպես մի հաստամարմին ուրվական մոտեցավ սեղանին, ցածր կռացավ ու բերանը լայն բացած անցավ սեղանի միջով այնպես, որ հոտած սաղմոնի լեշն անցնի իր բաց բերանով։</p>
<p>— Իսկապե՞ս համը զգացվում է, երբ այդպես… անցնում եք ուտելիքի միջով, — ուրվականին հարցրեց Հարրին։</p>
<p>— Գրեթե, — տխուր ասաց ուրվականը և հեռու ճախրեց։</p>
<p>— Թողել են, որ փտի, որպեսզի հոտն ավելի ուժեղ լինի, — գիտակի արտահայտությամբ ասաց Հերմիոնան և քիթը բռնած մոտեցավ, որպեսզի մի լավ նայի հորթի փտած կողերին։</p>
<p>— Գնանք, հա՞, այստեղից։ Արդեն սիրտս խառնում է, — անհամբեր ասաց Ռոնը։</p>
<p>Հազիվ էին նրանք շրջվել սեղանից, երբ մի կարճլիկ մարդուկ հանկարծ դուրս թռավ սեղանի տակից, վեր սուրաց ու շեշտակի կանգնեց օդի մեջ ուղիղ նրանց առաջ։</p>
<p>— Ողջույն, Փի՜վզ, — շրջահայաց ասաց Հարրին։</p>
<p>Ի տարբերություն մյուս բոլոր ուրվականների, փոլթերգեյսթ Փիվզը ոչ թափանցիկ էր, ոչ էլ անգույն։ Նա գլխին ծաղրածուի վառ նարնջագույն գլխարկ էր դրել և վզին կապել էր առանցքի վրա պտտվող «թիթեռնիկ» փողկապ։ Նրա այլանդակ չար դեմքը մինչև ականջները ծամածռված էր մի աննկարագրելի չարախինդ ժպիտով։</p>
<p>— Աղանդեր չե՞ք համտեսի… — քաղցրահունչ ասաց նա՝ մի սկահակ սնկաձև բորբոսով ծածկված չամիչ ու ընկույզ առաջարկելով եռյակին։</p>
<p>— Ո՜՛չ, շնորհակալությո՜ւն, — ասաց Հերմիոնան։</p>
<p>— Լսեցի, որ խոսում էիք խեղճ Լալկան Մարթայի մասին, — ասաց Փիվզը, աչքերը դեսուդեն տանելով, — վատ բաներ ասացիք խեղճ Մարթայի հասցեին։ — Նա խոր շունչ քաշեց և սրաձայն ոռնաց, — Օօ՜յ, Մարթա՜ա…</p>
<p>— Ո՜չ, ո՜չ, Փի՜վզ, հանկարծ նրան բան չասես։ Նա իսկապես շատ կվհատվի, — հուսահատ շշնջաց Հերմիոնան, — Ես լուրջ չէի ասում։ Նա ինձ շատ էլ դուր է գալիս… Ըը՜ըմ… Ողջո՜ւյն, Մա՜րթա…</p>
<p>Կարճահասակ ու կլորաթուշ, դեռահաս աղջկա մի ուրվական ճախրելով եկավ նրանց կողմը։ Այդպիսի խոժոռ դեմք ունեցող աղջկա Հարրին դեռ երբեք չէր տեսել։ Նրա դեմքի կեսը չէր երևում՝ նոսր, անխնամ մազերի վարագույրի տակից, իսկ մյուս կեսը ծածկված էր մարգարտափայլ հսկայական շրջանակներով և հաստ ապակիներով ակնոցով։</p>
<p>— Ի՞նչ, — ասաց նա՝ թթված ու դժգոհ արտահայտությամբ։</p>
<p>— Ինչպե՞ս ես, Մա՜րթա, — հարցրեց Հերմիոնան կեղծ զվարթ տոնով, — շատ հաճելի է տեսնել քեզ զուգարանից դուրս։</p>
<p>Մարթան քիթը վեր քաշեց։</p>
<p>— Օրիորդ Գրեյնջերը հենց նոր քո մասին էր խոսում, — խորամանկ արտահայտությամբ՝ Մարթայի ականջին զեկուցեց Փիվզը։</p>
<p>— Ես ասում էի… ասում էի․ ի՜նչ լավ տեսք ունի Մարթան այս երեկո — արագ ասաց Հերմիոնան՝ հայացքով կայծակներ ժայթելով Փիվզի վրա։</p>
<p>Մարթան հոնքերի տակից կասկածամտորեն նայեց Հերմիոնային։</p>
<p>— Դուք ծիծաղում էիք ինձ վրա, — ասաց նա, իր պստլիկ աչքերն արագ լցնելով հսկայական արծաթագույն արցունքներով։</p>
<p>— Ո՜չ, ազնիվ խոսք, ո՜չ… Բա հենց նոր չասացի՞ «ինչ լավ տեսք ունի այսօր Մարթան», — Հարրիի ու Ռոնի կողերը ցավոտ կսմթելով ասաց Հերմիոնան։</p>
<p>— Օ՛հ, այոո՜…</p>
<p>— Հա՜, ճիշտ է ասում…</p>
<p>— Մի՛ ստեք ինձ, — ողբաձայն գոռաց Մարթան, և արցունքներն արդեն շատրվանի պես հոսեցին նրա այտերով, իսկ Փիվզը երջանիկ կչկչում էր նրա թիկունքում։ — Կարծում եք, չգիտե՞մ, թե մարդիկ իմ հետևից ինչեր են ասում․ չա՜ղ Մարթա, գե՜շ Մարթա, ողորմելի՜, բպռե՜ճ, լալկա՜ն Մարթա…</p>
<p>— Պզուկոտը մոռացար, — նրա ականջին ֆշշացրեց Փիվզը։</p>
<p>Լալկան Մարթան հոնգուր-հոնգուր, թափանցիկ արցունքներ ցայտելով, մի անտանելի ողբաձայն վայնասուն կապեց ու դուրս սուրաց զնդանից, իսկ Փիվզը վնգաց նրա հետևից՝ բորբոսնած ընկույզով քարկոծելով ու ոռնալով․ «պզուկո՜տ, պզուկո՜տ…»</p>
<p>— Խեղճ աղջիկ, — տխուր ասաց Հերմիոնան։</p>
<p>Ամբոխի միջով նրանց կողմը ճախրեց Գրեթե Անգլուխ Նիքը։</p>
<p>— Ձեզ լա՞վ եք զգում…</p>
<p>— Օհ, այո՜, — միաձայն ստեցին նրանք։</p>
<p>— Լավ հասարակություն է հավաքվել։ Նույնիսկ չէի սպասում, որ այսքան մարդ կգա, — հպարտորեն ասաց Նիքը, — Սգավոր Այրին է անգամ եկել Քենթից… Արդեն կարծես իմ ճառի ժամն է։ Գնամ նվագախմբին զգուշացնեմ…</p>
<p>Սակայն նվագախմբին զգուշացնելու կարիք չկար, որովհետև հենց այդ պահին նրանք դադարեցին նվազել։ Ամբողջ նվագախումբը և զնդանում հավաքված հասարակությունը մի պահ լուռ կանգնած լսում էին հեռվից եկող որսորդական եղջյուրի ձայնը։</p>
<p>— Ա՜հ, խնդրեմ, արդեն եկան, — դառնացած ասաց Գրեթե Անգլուխ Նիքը։</p>
<p>Զնդանի պատով ներս խուժեցին տասնյակ ուրվական ձիեր, ամեն մեկի թամբին՝ մի անգլուխ ձիավոր։ Բոլոր հավաքվածները բարձր ծափահարեցին։ Հարրին նույնպես սկսեց ծափահարել, բայց տեսնելով Նիքի դեմքի արտահայտությունը, անմիջապես դադարեց։</p>
<p>Ձիերը վարգով հասան դահլիճի կենտրոնին և, ծառս լինելով ու հետ– հետ քայլելով՝ կանգնեցին։ Առաջին խոշոր ձիու ուրվական հեծյալը՝ իր թավամորուս գլուխը թևի տակ դրած, որսորդական եղջյուր էր փչում։ Նա ցած թռավ ձիուց և գլուխը թևի տակից վեր բարձրացրեց՝ օդի մեջ բարձր պահելով, որ իբր բոլոր ներկաներին լավ տեսնի (բոլորը ծիծաղեցին)։ Հետո նա գլուխը դրեց ուսերին ու լոք-լոք քայլելով մոտեցավ Գրեթե Անգլուխ Նիքին։</p>
<p>— Նիք, — բամբ ձայնով մռնչաց նա, — ո՞նց ես… Գլուխդ դեռ ուսերի՞դ է…</p>
<p>Նա խռպոտ ձայնով լիաթոք հռհռաց ու սրտանց թրմփացրեց Գրեթե Անգլուխ Նիքի ուսին։</p>
<p>— Բարի գալուստ, Կառլոս, — բավականին չոր ասաց Նիքը։</p>
<p>— Ողջե՞ր… — խռպոտ շշուկով բացականչեց Սըր Կառլոսը՝</p>
<p>նկատելով Հարրիին, Ռոնին ու Հերմիոնային և դեմքին կեղծ զարմանքի արտահայտությամբ, դիտմամբ, այնպես շեշտակի հետ թռավ, որ գլուխը ուսերից ցած ընկնի (հասարակությունը կրկին բարձրագոչ ծիծաղեց)։</p>
<p>— Շատ զվարճալի էր, — մռայլ ասաց Գրեթե Անգլուխ Նիքը։</p>
<p>— Սիրտդ լեն պահիր, Նի՜ք, — հատակից լիաթոք գոռաց Սըր Կառլոսի գլուխը։ — Կա-չկա դեռ նեղացած ես մեզնից, որ չընդունեցինք</p>
<p>քեզ Անգլուխ Որսորդների ակումբ։ Բայց, ախր, ինքներդ դատեք, — դիմեց նա հասարակությանը, — էս տղուց ի՞նչ անգլուխ որսորդ…</p>
<p>Այդ պահին Նիքը մի նշանակալից հայացք նետեց Հարրիին, և վերջինս շտապեց միջամտել․</p>
<p>— Ես կարծում եմ, որ Սըր Նիքոլասը… հըմ… շատ սարսափազդու տեսք ունի…</p>
<p>— Հհաա՜, — ոռնաց Սըր Կառլոսի գլուխը՝ դեռ հատակին ընկած, — գրազ կգամ, ինքն է խնդրել քեզ, որ այդպես ասես։</p>
<p>— Ձեր թույլտվությամբ, տիկնայք և պարոնայք… — սկսեց Գրեթե Անգլուխ Նիքը և բարձրացավ կապույտ լույսով ողողված պատվանդանի վրա, որպեսզի իր մահօրվա տարեդարձի ճառն ասի։</p>
<p>— Իմ հարգարժան հանգուցյալ լորդե՛ր, տիկնա՜յք և պարոնա՜յք… Խորին ցավակցությամբ…</p>
<p>Դրանից բացի ուրիշ ոչ մի բառ չլսվեց։ Որսորդական եղջյուրի ականջ ծակող կանչերով Սըր Կառլոսը և մյուս անգլուխ որսորդները գլխով հոքեյի խաղ սկսեցին, և հյուրերի ամբոխը մեծագույն հետաքրքրությամբ խմբվեց նախկին պարահրապարակի շուրջը՝ խաղը դիտելու համար։ Գրեթե Անգլուխ Նիքը հասարակության ուշադրությունը հետ գրավելու մի քանի անհաջող փորձեր արեց, բայց վհատված տեղի տվեց, երբ խաղի թեժ պահին Սըր Կառլոսի գլուխը, ժխորաձայն ծիծաղ ու ծափահարություններ առաջացնելով, անցավ նրա միջով ու սուրաց դահլիճով։</p>
<p>Հարրին սառցի կտոր էր դարձել, եթե հաշվի չառնենք, որ արդեն սովամահ էր լինում։</p>
<p>— Ես այլևս չեմ դիմանում, — մրթմրթաց Ռոնը՝ ատամները կրճտացնելով։ Իսկ մինչ այդ նվագախմբի երաժիշտները կրկին զբաղեցրին իրենց տեղերը, և ուրվականների հասարակությունը կրկին սկսեց վալս պարել դահլիճում։</p>
<p>— Գնա՜նք այստեղից, — համաձայնեց Հարրին։</p>
<p>Նրանք դեպի ելքը նահանջեցին, գլխով անելով ու խոնարհվելով բոլոր նրանց, ովքեր հայացքներով ուղեկցում էին իրենց, և մեկ րոպե անց արդեն հետ էին շտապում սև մոմերով լուսավորված միջանցքով։</p>
<p>— Փուդինգը երևի դեռ չեն վերջացրել, — երազկոտ ասաց Ռոնը՝ աստիճաններով շտապելով դեպի Մեծ Դահլիճ տանող միջանցքը։</p>
<p>Եվ այդ պահին Հարրին կրկին լսեց…</p>
<p><b>— Աաաաաահ… Կհոշոտեե՜մ… Կխեղդեե՜մ… Կսպանեե՜մ</b>…</p>
<p>Նույն ձայնն էր, նույն սահմռկեցնող, ահասարսուռ ձայնը, որը նա լսել էր Լոքհարթի աշխատասենյակում։</p>
<p>Հարրին սայթաքելով կանգնեց տեղում, բռնեց քարե պատն ու լարեց լսողությունը։ Նա նայեց շուրջը՝ վերուվար հետախուզելով կիսախավար աստիճանները։</p>
<p>— Հարրի՛, քեզ ի՞նչ պատահեց…</p>
<p>— Նույն ձայնն էր… Մի վայրկյան լուռ մնացե՜ք…</p>
<p><b>— …Օօօօօօօ՜ ի՜նչ քաղցաա՜ծ եմ… Վաղուո՜ւց… Շշշշա՜տ վաղուո՜ւց… քաղցաաա՜ծեմ</b>…</p>
<p>— Լսեցի՞ք, — ասաց Հարրին լարված, և Ռոնն ու Հերմիոնան քարացան՝ դիտելով նրան։</p>
<p><b>— … Սսսպանեե՜լ… ժամանակն է սսսպանեե՜լ</b>…</p>
<p>Ձայնը մարում էր։ Հարրին համոզված էր, որ ձայնը հեռանում էր… հեռանում էր դեպի վեր։ Վախի և ոգևորության խառը զգացում պատեց նրան, երբ հայացքը հառեց միջանցքի մութ, քարե առաստաղին։ Ինչպե՞ս կարող էր ձայնը դեպի վեր շարժվել։ Ի՞նչ էր ձայնի տերը, ուրվակա՞ն էր, տեսի՞լք էր, որի համար քարե առաստաղը նշանակություն չուներ։</p>
<p>— Այս կողմը, — բղավեց նա և սկսեց վազել զնդաններից դուրս տանող աստիճաններով դեպի Մեծ դահլիճի հանդիպակաց միջանցքը և միջանց մտնելով շարունակեց վազել դեպի Շքամուտքի դահլիճը, դեպի մարմարյա լայն աստիճանները։ Անիմաստ էր հուսալ որևէ բան լսել այդտեղ։ Մեծ դահլիճից արձագանքում էր Բոլոր սրբերի օրվա ընթրիքի ժխորը՝ տարածվելով Շքամուտքի դահլիճում։ Հարրին մարմարյա լայն աստիճաններով վազեց վեր՝ դեպի երկրորդ հարկի կիսահարթակը։ Ռոնը և Հերմիոնան՝ նրա հետևից։</p>
<p>— Հա՜րրի, ի՞նչ ես փնտրում…</p>
<p>— Շ֊շշշշ՜…</p>
<p>Հարրին ականջները լարեց։ Հեռվից, ինչ-որ տեղ վերևի հարկից, կրկին լսվեց հետզհետե հեռացող ու մարող ձայնը…</p>
<p><b>— Եսսարյանհոո՜տ եմառնուո՜ւմ… արյանհոո՜տ եմառնուո՜ւմ</b>…</p>
<p>Հարրիի ստամոքսը տակն ու վրա եղավ․</p>
<p>— Նա պատրաստվում է սպանել ինչ-որ մեկին, — ճչաց Հարրին, և, անտեսելով Ռոնի ու Հերմիոնայի տարակուսանքը, աստիճաններով երեք– երեք թռչելով սլացավ դեպի վեր՝ փորձելով ինչ-որ բան լսել՝ բացի իր սեփական քայլերի արձագանքից։ Ռոնը և Հերմիոնան շնչակտուր վազեցին նրա հետևից։ Առանց կանգնելու անցան առաջին կիսահարթակից երկու կողմի վրա թեքվող աստիճաններով ու հասնելով երկրորդ հարկի շրջադարձին՝ կանգնեցին սանդղահարթակի վրա։</p>
<p>— Հարրի, քեզ ի՞նչ է պատահել… Ի՞նչ ես լսում… — բղավեց Ռոնը՝ քրտինքի կաթիլները սրբելով ճակատից։ — Ես ոչ մի բան էլ չեմ լսում…</p>
<p>Բայց Հերմիոնան հանկարծ կանգ առավ և անհանգստացած մատնացույց արեց սանդղահարթակի դիմացի պատը․</p>
<p>— Տեսե՜ք…</p>
<p>Ինչ-որ բան էր փայլում պատին։ Նրանք սկսեցին դանդաղ մոտենալ՝ կարկամելով անցումի խավարի մեջ։ Աստիճանների հանդիպակաց պատին, առկայծելով երկու կողմից բոցկլտող ջահերի լույսից, մեծ տառերով գրված էր․</p>
<p>ԳԱՂՏՆԻ ՍՐԱՀԸ ԲԱՑ է ԿՐԿԻՆ․</p>
<p>ԺԱՌԱՆԳՈՐԴԻ ԹՇՆԱՄԻՆԵ՜Ր, ՍԱՐՍԱՓԵ՜Ք։</p>
<p>— Այն ի՞նչ է կախված ջահից, — ձայնի մեջ թեթև դողով հարցրեց Ռոնը։</p>
<p>Ավելի մոտիկ գալով, Հարրին քիչ մնաց սայթաքեր հատակին տարածված ջրի մեծ լճակի մեջ։ Ռոնը և Հերմիոնան հազիվ բռնեցին նրան, ու երեքով մոտենալով պատին, աչքերը գամեցին ուղերձի տակ ճոճվող ստվերի վրա։ Բոլոր երեքը միաժամանակ հասկացան, թե դա ինչ էր, և լճակի ջուրը ճողփյուններով ցաքուցրիվ անելով, միաժամանակ հետ ցատկեցին։</p>
<p>Ջահի օղից պոչից կախված ճոճվում էր Միսիզ Նորիսը, ամրոցի պարետի կատուն՝ անշունչ, փայտացած մարմնով և լայն չռած ապակե աչքերով։</p>
<p>Մի քանի վայրկյան նրանք քարացել էին տեղում։ Հետո Ռոնը ասաց․</p>
<p>— Եկեք գնանք այստեղից։</p>
<p>— Չփորձե՞նք մի բան անել, գուցե նրան օգնությու՞ն է պետք, — անհամարձակ առաջարկեց Հարրին։</p>
<p>— Հավատա՛ ինձ, — վստահ ասաց Ռոնը, — մեզ ոչ մի լավ բան չի սպասվում, եթե մեզ այստեղ տեսնեն։</p>
<p>Սակայն արդեն չափազանց ուշ էր։ Հեռվում բարձրացած քայլերի ժխորից նրանք հասկացան, որ ընթրիքն ավարտվել է։ Նրանց կանգնած սանդղահարթակի երկու կողմից աստիճաններով բարձրացող հարյուրավոր քայլերի ձայներ լսվեցին՝ ուղեկցվելով կուշտ կերած երջանիկ մարդկանց շատախոսությամբ։ Հաջորդ պահին ուսանողների բազմությունը երկու կողմից բարձրացող աստիճաններով լցվեց երկրորդ հարկի սանդղահարթակը։</p>
<p>Զվարթ խոսակցությունը, քայլերի ձայնը, հագուստի շրշյունը անմիջապես մարեցին, երբ մարդիկ տեսան ջահից կախված կատվին։ Հարրին, Ռոնը և Հերմիոնան միայնակ կանգնած էին անցումի կենտրոնում։ Լռությունը՝ կենտրոնախույս տարածվեց ուսանողների ամբոխի վրա, որոնք, առաջ գալով, ականատես էին դառնում տհաճ տեսարանին։</p>
<p>Հետո լռության մեջ մի գոռոց լսվեց․</p>
<p>— ժառանգորդի թշնամիներ, սարսափե՜ք… Հաջորդը դուք եք</p>
<p>լինելու, հողարյուննե՜ր…</p>
<p>Գոռացողը Դրաքո Մալֆոյն էր։ Նա դուրս էր եկել ուսանողների բազմության առաջ, սառն աչքերի մեջ չարախինդ փայլով, սովորաբար անարյուն դեմքը շառագունած, և չարությամբ քմծիծաղում էր պոչից կախված անշունչ կատվի վրա։</p>
<hr />
</body></html>