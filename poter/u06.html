<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 06">
<meta name="Description" content="Գաղտնի սրահը 06">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ վեցերորդ<br>Գիլդերոյ Լոքհարթը</h2>
<p>Հաջորդ օրը, սակայն, Հարրին հազիվ թե մեկ անգամ ժպտաց։ Առիթ էլ չկար, քանի որ անախորժությունները սկսվեցին դեռևս Մեծ դահլիճում նախաճաշի ժամին։ Չորս միաբանությունների երկար սեղանները ծայրեծար ծանրացած էին առատ նախաճաշից։ Կերակրացանկի մեջ կային ծեծած վարսակով տաք շիլա՝ կափարիչներով ծածկված խոշոր թասերում, ապխտած կարմիր ձուկ՝ բարակ շերտերով շարված մեծ, տափակ ափսեների մեջ, կարմրացրած հացերի հսկայական բուրգեր և տապակած խոզապուխտ ու ձվածեղ՝ դարսված մեծ սկուտեղների մեջ։ Օրն ամպամած էր, և հմայված առաստաղը մռայլ էր ու մթամած (դրսում երկինքը պաշարված էր անձրևաբեր կապարագույն ամպերով)։ Հարրին ու Ռոնը նստեցին Գրիֆինդորի սեղանի մոտ, Հերմիոնայի կողքին, որը «Նավագնացություն կղզիաբնակ վամպիրների հետ» գիրքը բացած հենել էր սեղանի վրա իր առջև դրված կաթի սափորին։ Տղաներին բարևելու նրա տոնի մեջ որոշակի չորություն կար, և Հարրին ենթադրեց, որ Հերմիոնան դեռ շարունակում էր ցուցադրել իր բացասական վերաբերմունքը՝ ամրոց ժամանելու միջոցի իրենց ընտրության նկատմամբ։ Իսկ Նեվիլ Լոնգբոթոմը, ի տարբերություն Հերմիոնայի, ուրախ-զվարթ սրտանց ողջունեց նրանց։ Նեվիլը կլորաթուշ և դժբախտ պատահարների ռեկորդակիր մի տղա էր, որի նման ցրված ու մոռացկոտ մեկին Հարրին կյանքում դեռ չէր հանդիպել։</p>
<p>— Ուր որ է փոստը կժամանի, — ասաց Նեվիլը, — տատս երևի արդեն մի մեծ փաթեթ է հավաքել իմ մոռացած իրերից…</p>
<p>Հարրին նոր էր ափսեի մեջ մի գդալ շիլա լցրել, երբ, իսկապես, դահլիճը լցվեց փետրավոր թևերի ուժեղ թփթփոցով, և հարյուրից ավելի բվեր սավառնեցին առաստաղի տակ ու աշակերտների գլուխներից վեր պտտվելով սկսեցին նամակներ ու փաթեթներ նետել ուրախ շատախոսող ուսանողներին։ Մի ուռած փաթեթ թրմփաց ուղիղ Նեվիլի գլխին, և մեկ վայրկյան անց մի մեծ, մոխրագույն փետրագունդ ընկավ Հերմիոնայի կաթի սափորի մեջ՝ կաթի շիթեր ու մանր փետուրներ շաղ տալով բոլոր մոտիկ նստածների վրա։</p>
<p>— էրրո՜լ, — ասաց Ռոնը՝ տապալված բվին ոտքից բռնած դուրս քաշելով սափորի միջից։ էյրոլը ուշաթափված փռվեց սեղանի վրա՝ ոտքերը վեր ցցած և կտուցի մեջ մի թաց կարմիր ծրար բռնած։</p>
<p>— Օ&quot;օ… Ո՜ոչ… — տնքաց Ռոնը սարսափահար տագնապով։</p>
<p>— Մի՛ անհանգստացիր, նա դեռ կենդանի է, — ասաց Հերմիոնան մատի ծայրով թեթև շարժելով բվին։</p>
<p>— Ա՜խ, նրա համար չեմ անհանգստանում… այլ՝ ՍՐԱ…</p>
<p>Ռոնը մատնացույց արեց կարմիր ծրարը։ Հարրիի համար այն միանգամայն սովորական տեսք ուներ, բայց Նեվիլն ու Ռոնը ծրարին այնպես էին նայում, ասես այն պիտի մեկ ակնթարթից պայթեր։</p>
<p>— Ինչ՞ու եք այդպես նայում, — հարցրեց Հարրին։</p>
<p>— Նա ինձ… նա ինձ ԳՈՌՈՎԱՐՏԱԿ է ուղարկել — ասաց Ռոնը հազիվ լսելի ձայնով։</p>
<p>— Դու լավ կանես, բացես, — ասաց Նեվիլը, վախվորած ու կարեկից շշուկով, — եթե չբացես, ավելի վատ կլինի։ Տատս ինձ մի անգամ ուղարկել էր սրանից, ես էլ բանի տեղ չդրեցի ու… — Նեվիլը կլթոցով թուքը կուլ տվեց, — ուղղակի սարսափելի էր…</p>
<p>Հարրին նայում էր մե՛կ նրանց քարացած դեմքերին, մե՛կ կարմիր ծրարին։</p>
<p><b>— Գոռովարտակն ի՞նչ է, — հարցրեց նա</b>։</p>
<p>Բայց Ռոնի ամբողջ ուշադրությունը կենտրոնացած էր ծրարի վրա, որի անկյուններից սկսել էր ծուխ դուրս գալ։</p>
<p>— Բաց արա՛, — համոզում էր Նեվիլը, — մի քանի րոպեից ամեն ինչ անցած-գնացած կլինի…</p>
<p>Ռոնը դողացող ձեռքն առաջ մեկնեց, հանեց ծրարը եյրոլի կտուցից և բաց արեց։ Նեվիլն աչքերը կկոցեց ու մատները կոխեց ականջների մեջ։ Կես վայրկյան անց Հարրին արդեն գիտեր, թե ինչու։ Մի պահ նրան թվաց, թե ծրարը պայթեց։ Ձայնի մի հզոր ալիք լցրեց Մեծ դահլիճի հսկայական տարածքը՝ ցնցելով պատուհանների ապակիներն ու փոշի թափելով առաստաղից։</p>
<p>— …ԻՆՉՊԵ՞Ս ՀԱՄԱՐՁԱԿՎԵՑԻՐ ԳՈՂԱՆԱԼ ՄԵՔԵՆԱՆ։ ԵՍ ՉԷԻ ԶԱՐՄԱՆԱ, ԵԹԵ ՔԵԶ ՀԵՌԱՑՆԵԻՆ ԴՊՐՈՑԻՑ։ ՍՊԱՍԻՐ, ԴԵՌ ԿՀԱՍՑՆԵՍ ԶՂՋԱԼ, ԵՐԲ ՁԵՌՔՍ ԸՆԿՆԵՍ։ ԳՈՆԵ ՊԱՏԿԵՐԱՑՆՈՒ՞Մ ԵՍ, ԹԵ ԻՆՉ ԱՊՐԵՑԻՆՔ ՀԱՅՐԴ ՈՒ ԵՍ, ԵՐԲ ՏԵՍԱՆՔ, ՈՐ ՄԵՔԵՆԱՆ ՉԿԱ…</p>
<p>Տիկին Ուիզլիի ձայնի որոտները սովորականից հարյուրապատիկ ուժգնությամբ տարածվեցին Մեծ դահլիճում՝ զնգզնգացնելով սեղանների վրա շարված բաժակներն ու սպասքը և խլացուցիչ արձագանքելով քարե պատերից։ Դահլիճում բոլոր նստածները տեղում անհանգիստ գլուխներն էին պտտում, որպեսզի տեսնեն, թե այդ ով է Գոռովարտակ ստացել, և Ռոնը այնքան խորը սուզվեց իր աթոռի մեջ, որ միայն նրա ալ կարմիր ճակատն էր երևում սեղանի եզրից բարձր։</p>
<p>— ԵՐԵԿ ԴԱՄԲԼԴՈՐԻՑ ՆԱՄԱԿ ՍՏԱՆԱԼՈՒՑ ՀԵՏՈ ԵՍ ԿԱՐԾՈՒՄ ԷԻ, ՈՐ ՀԱՅՐԴ ԱՄՈԹԻՑ ԿԱԹՎԱԾԱՀԱՐ ԿԼԻՆԻ։ ՄԻ՞ԹԵ ՔԵԶ ՍՐԱ ՀԱՄԱՐ ԵՆՔ ՊԱՀԵԼ ՄԵԾԱՑՐԵԼ, ՈՐ ՆՄԱՆ ԽԱՅՏԱՌԱԿՈՒԹՅՈՒՆ ԲԵՐԵՍ ՄԵՐ ԳԼԽԻՆ։ ԴՈՒ ԵՎ ՀԱՐՐԻՆ ԿԱՐՈՂ ԷԻՔ ԶՈՀՎԵԼ…</p>
<p>Հարրին սպասում էր, թե իր անունը, երբ էր նշվելու։ Նա փորձեց ձևացնել, որ ոչ մի բան էլ չի լսում, մինչդեռ տիկին Ուիզլիի ձայնը շարունակում էր որոտալ ականջի թմբկաթաղանթ ցավեցնող ուժգնությամբ։</p>
<p>- ՍԱ ԲԱՑԱՐՁԱԿ ԽԱՅՏԱՌԱԿՈՒԹՅՈՒՆ է։ ՀԱՅՐԴ ԱՇԽԱՏԱՆՔԻ ՎԱՅՐՈՒՄ ԲԱՑԱՏՐՈՒԹՅՈՒՆ ՊԻՏԻ ՏԱ, ԵՎ ԱՅՍ ԱՄԵՆԸ ՄԻԱՅՆ ՔՈ ՄԵՂՔՈՎ, ՈՒ ԵԹԵ ԴՈՒ ՀԱՄԱՐՁԱԿՎԵՍ ՈՏՔԻԴ ԲՈՒԹ ՄԱՏՆ ԻՍԿ ՍԽԱԼ ՏԵՂ ԴՆԵԼ, ՄԵՆՔ ՔԵԶ ԱՆՄԻՋԱՊԵՍ ՀԵՏ ԿԲԵՐԵՆՔ ՏՈՒՆ…</p>
<p>Դահլիճում զրնգացող լռություն տիրեց։ Ռոնի ձեռքից ընկած կարմիր ծրարը բռնկվեց կրակի բոցերով, կծկվելով առկայծող մոխիր դարձավ ու ցնդեց։ Հարրին ու Ռոնը քարացած նստած էին իրենց տեղերում, ասես մի մակընթաց ալիք հենց նոր անցավ նրանց վրայով։ Մի քանի հոգի սկսեցին ծիծաղել, և շուտով դահլիճը կրկին լցվեց զվարճախոս, աշխույժ ձայներով։</p>
<p>Հերմիոնան փակեց «Նավագնացություն կղզիաբնակ վամպիրների հետ» գիրքն ու վերից վար նայեց աթոռի մեջ սուզված Ռոնին․</p>
<p>— Չգիտեմ, թե դուք ինչ էիք սպասում, բայց դո՛ւ, Ռոն…</p>
<p>— Միայն չասես, թե ես սրան արժանի էի, — նրա խոսքը կարճ կտրեց Ռոնը։</p>
<p>Հարրին իր ափսեն մի կողմ հրեց։ Նրա ներսը տակնուվրա էր լինում մեղավորության զգացումից։ Պարոն Ուիզլին բացատրություն պիտի տար աշխատանքի վայրում։ Այն ամենից հետո, ինչ տեր և տիկին Ուիզլիներն արել էին նրա համար այդ ամառ…</p>
<p>Բայց նա դրա մասին ավելի երկար մտածելու ժամանակ չունեցավ։ Պրոֆեսոր ՄըքԳոնագալը քայլում էր Գրիֆինդորի սեղանի երկայնքով և աշակերտներին բաժանում նրանց դասացուցակները։ Հարրին վերցրեց իր դասացուցակը և տեսավ, որ այդ օրը նրանք հաֆըլփաֆցիների հետ համատեղ երկու ժամ Հերբալոգիա, այսինքն բուսագիտություն ունեին։</p>
<p>Հարրին, Ռոնը և Հերմիոնան միասին դուրս եկան ամրոցից, անցան բանջարանոցների հողակտորով և ուղևորվեցին դեպի ջերմոցները, որտեղ կախարդական բույսեր էին աճեցվում։ Գոռովարտակն առնվազն մեկ լավ բան էր արել։ Հերմիոնան նրանց նկատմամբ միանգամայն բարեհամբույր էր, ասես գտնելով, որ նրանք արդեն ստացել են իրենց արժանի պատիժը։</p>
<p>Մոտենալով ջերմոցներին նրանք տեսան իրենց մյուս համադասարանցիներին, ովքեր արդեն դրսում կանգնած սպասում էին պրոֆեսոր Սածիլին։ Նոր էին Ռոնը, Հարրին ու Հերմիոնան միացել մյուսներին, երբ տեսադաշտի մեջ մտավ պրոֆեսոր Սածիլը՝ Գիլդերոյ Լոքհարթի ուղեկցությամբ, սիզամարգով քայլելով դեպի ջերմոցների կողմը։ Պրոֆեսոր Սածիլի ձեռքերը բազմաթիվ տեղերում ծածկված էին վիրակապերով և, ներքին մեղավորության ևս մեկ ալիք բարձրացնելով Հարրիի հոգում, նրա աչքն ընկավ հեռվում ուրվագծվող Կռվազան ուռենու վրա, որի ճյուղերից շատերը կապկպված էին կաշվե թոկերով։</p>
<p>Պրոֆեսոր Սածիլը կլորամարմին, կարճահասակ վհուկ էր։ Նա ազատ թափված գանգուր մազերին դրել էր իր մշտական, երևի շատ սիրելի, արդեն տեղ-տեղ կարկատված լայնեզր գլխարկը։ Նրա հագուստները սովորաբար ծածկված էին լինում հողի ու գոմաղբի բազմագույն շերտերով, իսկ նրա եղունգների տեսքից մորաքույր Պետունիան հաստատ կուշաթափվեր։ Գիլդերոյ Լոքհարթը պրոֆեսոր Սածիլի կողքին պարզապես շլացնում էր իր անբասիր հագուկապով։ Նրա փիրուզագույն պարեգոտի փեշերը նրբագեղ ծածանվում էին քայլելիս, իսկ ոսկեգույն մազերը՝ ալիք-ալիք ուսերին թափվելով, փայլում էին նույնպես փիրուզագույն, ոսկերիզ սրածայր գլխարկի տակից։</p>
<p>— Ողջո՜ւյն բոլորի՜ն, — ասաց Լոքհարթը, գլուխ տալով շուրջը կանգնած ուսանողներին։ — Հենց նոր պրոֆեսոր Սածիլին ցույց էի տալիս Կռվազան ուռենի բժշկելու ճիշտ ձևը… Սակայն բնավ չէի ուզենա այնպիսի տպավորություն թողնել ձեզ վրա, թե ես ավելի մեծ փորձ ունեմ բուսագիտության մեջ, քան ձեր պրոֆեսորը։ Պարզապես իմ բազում ճամփորդությունների ժամանակ ինձ բախտ է վիճակվել հանդիպել բազմաթիվ տարաշխարհիկ բույսերի։</p>
<p>— Երրորդ ջերմոց ենք գնում այսօր, երեխանե՜ր, — ասաց պրոֆեսոր Սածիլը՝ ակնհայտորեն մռայլ ու սրտնեղած, ի տարբերություն իր սովորական զվարթ ու կատակասեր տրամադրության։</p>
<p>Ուսանողների շարքերից հետաքրքրության շշուկներ բարձրացան։ Մինչ այդ նրանք աշխատել էին միայն Առաջին ջերմոցում։ Բոլորին հայտնի էր, որ Երրորդ ջերմոցում շատ ավելի հետաքրքիր ու վտանգավոր բույսեր էին աճեցվում։ Պրոֆեսոր Սածիլն իր գոտուց կախված մի մեծ բանալի ընտրեց և բացեց ջերմոցի դռան կողպեքը։ Դուռը բացվելուն պես Հարրիի քթին հասավ խոնավ հողի ու պարարտանյութի տաք հոտը, որին խառնվել էր առաստաղից հաստ ցողուններով կախված տարօրինակ բույսի հովանոցանման հսկայական ծաղիկների քաղցրավուն, թանձր բուրմունքը։ Նա արդեն պատրաստվում էր Ռոնի ու Հերմիոնայի հետևից ներս մտնել, երբ Լոքհարթը ձեռքով կանգնեցրեց նրան։</p>
<p>— Հա՜րրի, քեզ երկու խոսք ունեմ ասելու… Հուսով եմ, չեք առարկի, պրոֆեսոր Սածիլ, եթե Հարրին ձեզ միանա մեկ-երկու րոպեից։</p>
<p>Պրոֆեսոր Սածիլի խոժոռ հայացքից դատելով, կարելի էր ենթադրել, որ նա առարկում էր, բայց Լոքհարթն ասաց․ — Շնորհակալությո՜ւն թույլտվության համար, — և ջերմոցի դուռը փակեց նրա երեսին։</p>
<p>— Հարրի՜… — ասաց Լոքհարթը՝ իր մեծ սպիտակ ատամները փայլեցնելով արևի լույսի տակ, և թեթև կշտամբանքով օրորեց գլուխը, —</p>
<p>Հա՜րրի, Հա՜րրի, Հա՜րրի…</p>
<p>Բացարձակ տարակուսանքի մեջ Հարրին ոչինչ չասաց։</p>
<p>— Երբ լսեցի, թե ինչ է տեղի ունեցել… Օ՛հ, անշուշտ… Դեհ, իհարկե, այդ ամենը բացարձակապես իմ մեղքն է… Ա՜հ, կրկին, իմ սովորության համաձայն…</p>
<p>Հարրին գաղափար անգամ չուներ, թե Լոքհարթն ինչի մասին էր խոսում։ Նա արդեն պատրաստվում էր արտահայտվել, երբ Լոքհարթը շարունակեց։</p>
<p>— Չեմ կարող մտաբերել անգամ, թե երբ եմ ավելի ցնցված եղել։ Թռչող մեքենայո՜վ ժամանել դպրո՞ց… Դեհ, իհարկե, ես անմիջապես կռահեցի, թե ինչու ես նման բան արել։ Նման ակնհայտ ցուցադրական արա՞րք… Ա՜խ, Հարրի, Հարրի, Հարրի…</p>
<p>Զարմանալի էր, թե նրան ինչպես էր հաջողվում ցուցադրել միանգամից իր բոլոր հրաշագեղ ատամները, նույնիսկ երբ բացարձակապես լուռ էր։</p>
<p>— Խնդրե՜մ, դու էլ ճաշակեցիր ժողովրդական ճանաչման հաճույքը և… — ասաց Լոքհարթը, — …Ինչպե՞ս կարող էի այդքան անշրջահայաց լինել… Մի՞թե պարզ չէր, որ դու դեռ չափազանց երիտասարդ ես փառքի գայթակղությանը դիմանալու համար… Այդ ճանճն, անշուշտ, քեզ էլ խայթեց և, ահավասիկ, մեկ անգամ ինձ հետ միասին առաջին էջերում հայտնվելով, այլևս չդիմացար… Գլուխդ, բնականաբար, պտտվեց փառքի հաճույքից, և կրկին ցանկացար բոլորի ուշադրության կենտրոնում լինել…</p>
<p>— Օ՜հ, ոչ, պրոֆեսո՜ր, ո՜չ…</p>
<p>— Հա՜րրի, Հա՜րրի, Հա՜րրի, — ասաց պրոֆեսոր Լոքհարթը՝ ձեռքն առաջ մեկնելով ու հայրաբար գրկելով Հարրիի ուսը, — ես քեզ միանգամայն հասկանում եմ, տղա՜ս։ Շատ բնական է, մեկ անգամ փառքի և հանրահայտության վայելքը զգալով, կրկին ձգտել հասնել այդ արբեցնող զգացողությանը… Եվ ես չեմ կարող չմեղադրել ինքս ինձ այդ հաճույքին քեզ ակամա ծանոթացնելու համար, որովհետև, անշուշտ, այն պետք է պտտեցներ գլուխդ։ Բայց դու պետք է հասկանաս, երիտասա՜րդ, որ չի կարելի հանուն ուշադրության և հանրահայտության սկսել սավառնել օդում թռչող մեքենաներով… Հանգստացի՜ր, տղա՜ս… Դու դեռ բազմաթիվ առիթներ կունենաս հռչակ վայելելու համար, երբ արդեն չափահաս տարիքում կլինես։ Օ՜հ, անշուշտ, ես քեզ շատ լավ եմ հասկանում և, հաստատ գիտեմ, թե հիմա ինչ ես մտածում․ «Նրա համար հեշտ է նման բան ասելը, նա արդեն միջազգային կարգի հանրահայտ հրաշագործ է»։ Բայց հասկացի՜ր, սիրելի՜ս, երբ ես ինքս քեզ նման տասերկու տարեկան էի, ես նույնպես այդ տարիքում նույնքան «ոչ ոք» էի, որքան և դու, և նույնիսկ, կարելի է ասել, որ քեզնից էլ ավելի «ոչ ոք»։ Ի վերջո, մի քանիսն արդեն լսել են քո մասին, այնպես չէ՞… Նկատի ունեմ այն պատմությունը՝ կապված Նրա հետ, Ում-անունը-չպիտի-ասվի, — Լոքհարթը մի անցողիկ հայացք նետեց Հարրիի ճակատի սպիի վրա։</p>
<p>— Գիտեմ, գիտեմ… Իհարկե, դա չի կարելի համեմատել «Վհուկ» շաբաթաթերթի «Ամենահմայիչ ժպիտի» մրցույթում հինգ տարի անընդմեջ հաղթելու պատվի հետ, ինչին ե՜ս եմ արժանացել, սակայն դա էլ, սիրելի՜ս, անշուշտ, որոշակի սկիզբ է… Այո՜, կարելի է ասել, միանգամայն որոշակի սկիզբ…</p>
<p>Լոքհարթը բազմանշանակ աչքով արեց Հարրիին, շրջվեց ու հեռացավ՝ ծածանելով իր փիրուզագույն պարեգոտի փեշերը։ Հարրին մի քանի րոպե ապշած կանգնեց՝ չիմանալով, ինչ մտածել, հետո հանկարծ հիշելով, որ պիտի այդ պահին ջերմոցում բուսագիտության դասին լիներ, դուռը բացեց ու ներս մտավ։</p>
<p>Պրոֆեսոր Սածիլը կանգնած էր ջերմոցի կենտրոնում դրված մի իշոտնուկի հետևում, որի վրա տարբեր գույնի մոտ քսան ականջակալներ էին դրված։ Երբ Հարրին տեղավորվեց Ռոնի և Հերմիոնայի միջև, պրոֆեսոր Սածիլն ասաց․</p>
<p>— Այսօր մենք մարդախոտի սածիլներ ենք վերատնկելու։ Իսկ հիմա ո՞վ կարող է ասել, թե ինչ հատկություններ ունի մարդախոտը։</p>
<p>Ոչ ոք չզարմացավ, երբ առաջինը վեր բարձրացավ Հերմիոնայի ձեռքը։</p>
<p>— Մարդախոտը կամ մանդրագորը Եվրոպայի հարավում աճող բույս է․ «ԱՋոծրՋցօրՋ օքքւօւոՋրստ», որի արմատները շատ հզոր ապաքինող և վերականգնող հատկություններ ունեն, — ասաց Հերմիոնան, ինչպես միշտ այնպիսի տոնով, ասես կուլ էր տվել դասագիրքը։ — Մարդախոտն օգտագործում են կախարդանքի միջոցով կերպափոխված կամ անեծքի ենթարկված մարդկանց վերականգնելու և ապաքինելու համար։</p>
<p>— Գերազա՜նց է։ Տաս միավոր Գրիֆինդորին, — ասաց պրոֆեսոր Սածիլը, — մարդախոտի արմատները բոլոր հայտնի հակաթոռների մեծամասնության կարևոր բաղադրամասն են կազմում։ Սակայն հասուն մարդախոտը նաև շատ վտանգավոր է։ Ո՞վ կարող է ասել, թե ինչու։</p>
<p>Հերմիոնայի ձեռքը՝ շեշտակի դեպի վեր նետվելով, քիչ մնաց Հարրիի քթից ցած գցեր նրա ակնոցը։</p>
<p>— Մարդախոտի ճիչը լսողի համար մահացու է, — արագ ասաց Հերմիոնան։</p>
<p>— ճիշտ այդպե՜ս, ևս տաս միավոր Գրիֆինդորին, — ասաց պրոֆեսոր Սածիլը, — բայց մենք այսօր աշխատելու ենք մարդախոտի դեռ շատ երիտասարդ սածիլների հետ։</p>
<p>Խոսելիս նա մատնացույց արեց ջերմոցի կենտրոնից դեպի խորքը շարվեշար ձգվող փոքրիկ սեղանիկները, որոնց վրա առաջին հայացքից շատ սովորական բույսերով թաղարներ էին դրված։ Բոլորը քստքստացնելով առաջ եկան՝ ավելի լավ տեսնելու համար։ Հարյուրից ավելի փարթամ, գանգուր, բոսորագույնից կանաչող տերևներով փոքրիկ բույսեր էին աճում հավասար թաղարների մեջ։ Հարրիի համար դրանք շատ սովորական բույսեր էին, և նա ամենաթույլ պատկերացում իսկ չուներ, թե Հերմիոնան ի՞նչ նկատի ուներ՝ «մարդախոտի ճիչ» ասելով։</p>
<p>— Բոլորդ մի-մի զույգ ականջակալ վերցրե՜ք, — ասաց պրոֆեսոր Սածիլը։</p>
<p>Թեթև խառնաշփոթ տիրեց, քանի դեռ բոլորը ձգտում էին ձեռք գցել մի զույգ այնպիսի ականջակալների, որոնք վարդագույն ու շատ թավամազ չէին։</p>
<p>— Երբ կարգադրեմ հագնել ականջակալները, հոգ տարեք, որպեսզի դրանք լրիվ ծածկեն ձեր ականջները, — ասաց պրոֆեսոր Սածիլը, — երբ արդեն կարելի լինի հանել դրանք, ես բութ մատներս վեր կբարձրացնեմ ու ձեզ նշան կանեմ։ Եղա՞վ… Հագե՜ք ականջակալները։</p>
<p>Հարրին ականջակալները դրեց ականջներին։ Դրանք</p>
<p>բացարձակապես մեկուսացրին նրան ձայներից։ Պրոֆեսոր Սածիլը մի թավամազ վարդագույն ականջակալ դրեց ականջներին, վեր քշտեց իր պարեգոտի թևքերը, ամուր բռնեց մի տերևաշատ բույսի ցողունի ստորին մասից ու վստահ շարժումով դուրս քաշեց բույսը հողի միջից։</p>
<p>Հարրիի զարմանքի ճիչը ոչ ոք չլսեց։</p>
<p>Արմատների փոխարեն հողից դուրս թռավ լրիվ ցեխով ծածկված և աննկարագրելի այլանդակ մի փոքրիկ, նորածին մանկիկ։ Տերևներն աճում էին ուղիղ նրա գանգից։ Նա բծերով ծածկված բաց կանաչ գույնի մաշկ ուներ և ակնհայտորեն գոռում էր թոքերի ամբողջ ուժով։</p>
<p>Պրոֆեսոր Սածիլը սեղանի տակից մի մեծ թաղար հանեց և մարդախոտի մարդանման արմատիկը մտցրեց մեջը՝ ծածկելով նրան սև, խոնավ, պարարտացված հողի շերտով, դրսում թողնելով միայն հյութեղ, գանգուր, բոսորագույն ու կանաչ տերևները։ Պրոֆեսոր Սածիլը հողը թափ տվեց ձեռքերից և բութ մատերը վեր ցցած ազդանշան արեց, որպեսզի բոլորն ականջակալները հանեն, ու ինքն էլ հանեց իր ականջակալները։</p>
<p>— Քանի որ մեր մարդախոտերը դեռևս ընդամենը սածիլներ են, նրանց ճիչը ձեզ չի սպանի, — ասաց նա շատ հանդարտ ձայնով, կարծես քիչ առաջ ինքն ընդամենը մի բեգոնիա էր ջրել, — սակայն, միևնույն է, նրանց ճիչն ի վիճակի է ձեզ մի քանի ժամով ուշաթափության մեջ գցելու։ Ուրեմն, եթե չեք ուզում բաց թողնել դպրոցում դասերի առաջին օրը, ապա հոգ տարեք, որպեսզի աշխատելիս ականջակալները լավ մեկուսացնեն ձեր ականջները։ Ես ձեզ նշան կանեմ, երբ արդեն անվտանգ կլինի ականջակալները հանել։ Իսկ այժմ, չորսական հոգի ամեն սեղանի մոտ։ Սեղանների տակ բավարար թվով թաղարներ կան… Կոմպոստը պատի տակ շարված պարկերի մեջ է… Եվ զգուշացեք թունավոր Տենտակուլայից, նա այս օրերին ատամ է հանում (խոսքը երկար առաձգական շոշափուկներով ու հաստ ցողուններից կախված հովանոցանման մեծ ծաղիկներով բույսի մասին էր, որի թանձր բուրմունքը տարածվել էր ջերմոցում)։</p>
<p>Խոսելիս նա ափով շեշտակի շրմփացրեց իր ուսի վրայով սողացող բոսորագույն երկար շոշափուկին, որը ձգվել էր նրա թիկունքում աճող մուգ կարմիր ցողուններով բույսից և ասես հետաքրքրությամբ ինչ-որ բան էր հոտոտում պրոֆեսոր Սածիլի ուսի վրա։</p>
<p>Հարրիի, Ռոնի ու Հերմիոնայի սեղանիկին միացավ մի հաֆըլփաֆցի գանգրահեր տղա։ Հարրին, թեև դեմքից ճանաչում էր տղային, բայց նրա հետ խոսելու առիթ դեռ չէր ունեցել։</p>
<p>— Ջասթին Ֆինչ-Ֆլեթչլի, — զվարթ ներկայացավ տղան՝ բարեկամաբար սեղմելով Հարրիի ձեռքը, — անշուշտ ես գիտեմ, թե դուք ովքեր եք… Ո՜վ չգիտի հանրահայտ Հարրի Փոթթերին։ Իսկ դու Հերմիոնա Գրեյնջերն ես՝ միշտ առաջինը բոլոր առարկաներից… — Հերմիոնան գլխով արեց՝ սեղմելով Ջասթինի մեկնած ձեռքը, — …և Ռոն Ուիզլին… Քոնը չէ՞ր այն թռչող մեքենան։</p>
<p>Ռոնը նույնիսկ չժպտաց։ Գոռովարտակը, ակնհայտորեն, դեռ զրնգում էր նրա ականջներում։</p>
<p>— Բայց Լոքհարթն ուրիշ է, չէ՞, — ոգևորված ասաց Ջասթինը, երբ նրանք սկսեցին իրենց թաղարները լցնել վիշապի թրիքով պարարտացված կոմպոստով։</p>
<p>— Աննկարագրելի խիզախ տղա է։ Կարդացե՞լ եք նրա գրքերը։ Ես ուղղակի վախից կմեռնեի եթե հեռախոսի խցիկի մեջ խցկված լինեի դարձվոր մարդագայլից փախչելիս… իսկ նա իրեն բոլորովին չկորցրեց ու… զըհա՜մփ… Բա ֆանտաստիկ չէ՞… Անունս ծնվածս օրվանից գրանցված է եղել Իթոնի համալսարանի քոլեջում։ Բայց չեմ կարող նկարագրել, թե որքան ուրախ եմ, որ այստեղ եմ եկել։ Մայրիկս, իհարկե, մի քիչ հիասթափված էր, բայց Լոքհարթի գրքերն ընթերցելուց հետո նա սկսեց մտածել, որ ընտանիքում լրիվ մասնագիտական կրթություն ստացած հրաշագործ ունենալը բավականին լավ բան է…</p>
<p>Դրանից հետո նրանք արդեն զրույցը շարունակելու հնարավորություն չունեցան՝ ականջակալները հագնելով ստիպված էին կենտրոնանալ մարդախոտի սածիլների վրա։ Պրոֆեսոր Սածիլն այնպիսի հեշտությամբ տեղափոխեց մարդախոտի սածիլիկին, որ առաջին հայացքից, կարող էր թվալ, թե ոչ մի դժվար բան չկար, բայց իրականում բոլորովին էլ հեշտ չէր։ Մարդախոտի սածիլներին բնավ դուր չէր գալիս հողից դուրս գալը, բայց հետո այնպիսի տպավորություն էր ստեղծվում, ասես դրանք ոչ էլ ուզում էին նորից հողի մեջ մտնել։ Արմատները գալարվում էին ու իրենց անճոռնի վերջույթներով օդի մեջ քացիներ տալիս աջ ու ձախ, թափահարում էին իրենց փոքրիկ բռունցքներն ու ցուցադրում սուր ատամները։ Հարրին տաս րոպե չարչարվեց առանձնապես չաղ մի մարդախոտիկ թաղարի մեջ խցկելու համար։</p>
<p>Դասի վերջում, Հարրին բոլորի նման, ամբողջովին քրտնած էր ու ոտքից գլուխ կեղտոտված հողով, և դեռ ձեռքերի ու մեջքի բոլոր մկաններն էլ լարումից ցավում էին։ Նրանք, ոտքերը քարշ տալով, մի կերպ հասան ամրոց, որպեսզի արագ լվացվեն ու մաքրվեն։ Իսկ հետո գրիֆինդորցիները շտապեցին Տրանսֆիգուրացիայի՝ այսինքն</p>
<p>կերպափոխության դասին։</p>
<p>Պրոֆեսոր ՄըքԳոնագալի դասերին միշտ դժվար աշխատանք էր սպասվում, բայց այդ օրը առանձնահատուկ դժվար էր։ Անցած տարի Հարրիի սովորած ամեն ինչ, ասես ամառվա ընթացքում անհետ ցնդել էր նրա ուղեղից։ Դասի ժամանակ պրոֆեսոր ՄըքԳոնագալը նրանց հանձնարարեց մի բզեզ կերպափոխել վերարկուի կոճակի։ Բայց Հարրիին հաջողվում էր միայն սեղանի վրա գլխապտույտ թռվռացնել խեղճ բզեզին, որն էլ հուսահատ այս ու այն կողմ էր ցատկում՝ փորձելով խուսափել նրա կախարդական փայտիկից։</p>
<p>Ռոնի վիճակը շատ ավելի վատ էր։ Նա իր կախարդական փայտիկը մի կերպ վերանորոգել էր՝ ինչ-որ մեկից փոխառված հմայված սոսնձապատ երիզով, բայց փայտիկն անհույս էր վնասված։ Այն շարունակ անպատեհ ճրթճրթում ու կայծեր էր արձակում, և ամեն անգամ, երբ Ռոնը փորձում էր կերպափոխել իր բզեզին, փայտիկը մոխրագույն խիտ ծուխ էր թքում, որից փտած ձվի անտանելի հոտ էր գալիս։ Ծխի պատճառով չտեսնելով, թե ինչ է անում, Ռոնը պատահաբար արմունկով ճխլեց իր բզեզին և ստիպված էր պրոֆեսոր ՄըքԳոնագալից մեկ ուրիշ բզեզ խնդրել։ Պրոֆեսորը բոլորովին գոհ չէր։</p>
<p>Հարրին մեծագույն հաճույքով լսեց ճաշի ընդմիջման զանգը։ Նրա ուղեղն ասես քրքրված սպունգ լիներ։ Բոլորը դուրս եկան դասասենյակից՝ բացի Հարրիից ու Ռոնից, որը գրասեղանի մոտ կանգնած, կատաղած թափահարում էր իր փայտիկը։</p>
<p>— Ապո՜ւշ… անպե՜տք… աղբի կտո՜ր…</p>
<p>— Նամակ գրի՛, որպեսզի տանից քեզ նոր փայտիկ ուղարկեն, — խորհուրդ տվեց Հարրին, երբ փայտիկն սկսեց հրավառության նման ճայթյուններ ու փրթփրթոց արձակել։</p>
<p>— Հա՜, ճիշտ ես ասում, որ մի հատ էլ Գոռովարտակ ստանամ… — ասաց Ռոնը, արդեն շվշվացնող փայտիկը տեղավորելով պայուսակի մեջ, — ԴՈՒ ԻՆՔԴ ԵՍ ՄԵՂԱՎՈՐ, ՈՐ ՓԱՅՏԻԿԴ ԿՈՏՐՎԵԼ է…</p>
<p>Նրանք Մեծ դահլիճ իջան ճաշելու, որտեղ Ռոնի տրամադրությունը բոլորովին չբարձրացավ, երբ նա Հերմիոնայի ձեռքին մի բուռ կատարելապես կերպափոխված վերարկուի կոճակներ տեսավ, որոնք նա իր հետ բերել էր Տրանսֆիգուրացիայի դասից։</p>
<p>— ել ի՞նչ ունենք կեսօրից հետո, — հարցրեց Հարրին՝ շտապելով Ռոնի ուշադրությունը շեղել Հերմիոնայի կոճակներից։</p>
<p>— Ինքնապաշտպանություն սև ուժերից, — անմիջապես ասաց Հերմիոնան։</p>
<p>— Ուուուո՜ւ, — բացականչեց Ռոնը, նրա ձեռքից թռցնելով դասացուցակը, — արդեն հասցրե՞լ ես Լոքհարթի բոլոր դասերը փոքրիկ սրտիկներով նշել։</p>
<p>Հերմիոնան՝ աչքերից կայծակներ ժայթելով, հետ խլեց նրա ձեռքից իր դասացուցակը։</p>
<p>Նրանք արագ վերջացրին ճաշը և միասին դուրս եկան բակ։ Երկինքը դեռ առավոտվա պես մռայլ էր։ Հերմիոնան նստեց քարե աստիճաններից մեկին և կրկին խորասուզվեց «Նավագնացություն կղզիաբնակ վամպիրների հետ» գրքի ընթերցանության մեջ։ Հարրին ու Ռոնը նրա կողքին կանգնած մի քանի րոպե խոսում էին քվիդիչից։ Որոշ ժամանակ անց Հարրին նկատեց, որ իրեն շատ ուշադիր հետևում են։ Հայացքը վեր բարձրացնելով, նա կրկին տեսավ կարճ մազերով, փոքրամարմին, առաջին դասարանցի այն տղային, որին տեսել էր անցած գիշեր Մեծ դահլիճի պատուհանից Տեսակավորման արարողության սկզբում։ Տղան հիպնոսվածի նման անթարթ նայում էր Հարրիին։ Նրա ձեռքերի մեջ մի մագլական լուսանկարչական խցիկ կար, և այն պահին, երբ Հարրիի ու տղայի հայացքները հանդիպեցին, նա կաս-կարմիր կտրեց ու, ասես, դադարեց շնչել։</p>
<p>— Հարրի… ես… ես Քոլին Քրիվին եմ, — շնչասպառ ասաց տղան՝ տեղում մի քայլ առաջ ու հետ անելով։ — Ես էլ եմ Գրիֆինդորից։ Թույլ կտա՞ս… Կարելի՞ է… Հո չե՞ս նեղանա, եթե ես… ես քեզ լուսանկարեմ, — ասաց տղան աղերսական տեսքով՝ իր ֆոտոխցիկը վեր բարձրացնելով։</p>
<p>— Լուսանկարե՞ս, — ինքնաբերաբար կրկնեց Հարրին։</p>
<p>— Որպեսզի հետո ինձ հավատան, որ հանդիպել եմ քեզ, — ոգևորված ասաց Քոլինը առաջ ու հետ, առաջ ու հետ քայլելով, բայց, այդուհանդերձ, փոքր-ինչ մոտենալով։ — Ես քո մասին ամեն ինչ գիտեմ։ Բոլորը քո մասին են խոսում… թե ինչպես կենդանի մնացիր, երբ Գիտես– թե-ով ուզում էր սպանել քեզ… թե ինչպես նա անհետացավ… ամեն ինչ… և որ ճակատիդ մնացել է այդ սպին… (Նա հայացքով արագ հետախուզեց Հարրիի ճակատը ծածկող մազափունջը։) …և իմ ննջարանից մի տղա ասաց, որ եթե ես ճիշտ նյութերով մշակեմ ժապավենը, ապա լուսանկարի մեջ պատկերները կշարժվեն։</p>
<p>Քոլինը ոտքից գլուխ մանրադող ալիքով սրսփաց ու խոր շունչ քաշելով ասաց․</p>
<p>— Ի՜նչ լավ է այստեղ, չէ՞։ Ես գաղափար իսկ չունեի, որ իմ բոլոր տարօրինակ արարքները հրաշագործություն են, մինչև Հոգվարթսից նամակ չստացա։ Հայրիկս կաթնավաճառ է։ Նա էլ սկզբում չէր հավատում։ Հիմա ես ամեն ինչ լուսանկարում եմ, որպեսզի նրան ուղարկեմ։ Եվ ուղղակի հիասքանչ կլինի, եթե քո լուսանկարն ունենամ, — նա հարցական նայեց Հարրիին։ — Գուցե քո ընկերը մեզ միասին լուսանկարի՞ ու… ես կանգնե՞մ քո կողքին։ Իսկ հետո ինքնագիր չե՞ս թողնի լուսանկարի տակ…</p>
<p>— Ինքնագրով լուսանկա՞ր… Դու ինքնագրով լուսանկարնե՞ր ես բաժանում, Փո՜թթեր…</p>
<p>Բարձրագոչ ու չարախինդ, ինչպես միշտ, Դրաքո Մալֆոյի ձայնը տարածվեց ամբողջ բակով։ Նա եկավ կանգնեց Քոլինի կողքին, սովորականի պես՝ իր խոշոր ու գիշատիչ տեսքով ընկերների ուղեկցությամբ։ Քրեբն ու Գոյլը՝ անցած տարվա հետ համեմատած ավելի թիկնեղ ու ավելի հաստավիզ, ցցված էին նրա թիկունքում։</p>
<p>— Հե՜յ, ո՜վ կա բակում… Բոլորդ հերթ կանգնե՜ք… Հարրի Փոթթերը ինքնագրով լուսանկարներ է բաժանում։</p>
<p>— Ո՜չ, ես ոչինչ էլ չեմ բաժանում, — բարկացած ասաց Հարրին, բռունցքները սեղմելով։ — Ձայնդ կտրի՜ր, Մա՜լֆոյ։</p>
<p>— Դու պարզապես նախանձում ես, — վարից վեր մեջ ընկավ Քոլինը, որն իր ամբողջ մարմնով հանդերձ Քրեբի վզից բարալիկ էր։</p>
<p>— Նախանձու՞մ եմ… Այդ ինչի՞ն պիտի նախանձեմ, մի հարցնող լինի։ Հետաքրքիր է թե ո՞վ կհամաձայներ սեփական կամքով ճակատին մի այլանդակ սպի ունենալ։ Շա՜տ շնորհակալ եմ… Չեմ կարծում, որ եթե գլուխդ ճղեն, դրանից դու շատ առանձնահատուկ կդառնաս։</p>
<p>Քրեբն ու Գոյլն ապուշ-ապուշ հռհռացին։</p>
<p>— Տզրուկ կպցրու ճակատիդ, Մա՜լֆոյ, — թե չէ չարությունից ու նախանձից հիմա կաթվածահար կլինես, — կատաղած ասաց Ռոնը։</p>
<p>Քրեբն անմիջապես դադարեցրեց ծիծաղը և սկսեց սպառնալից շփել իր բռունցքի կարտոֆիլների պես ուռած հոդերը։</p>
<p>— Զգուշացի՜ր, Ուի՜զլի, քեզ չի կարելի պատմության մեջ ընկնել, թե չէ մայրիկդ ստիպված կլինի գալ քեզ դպրոցից տուն տանելու, — ասաց Դրաքոն ու ձայնը բարակացնելով ինչքան ուժ ուներ բարձր ծղրտաց, — <b>Եթե դու համարձակվես ոտքիդ բութ մատն իսկ սխալ տեղ դնել</b>…</p>
<p>Մոտերքում կանգնած մի խումբ հինգերորդ դասարանցի սլիզերինցիներ բարձրաձայն հռհռացին։</p>
<p>— Ուիզլիին ինքնագրով լուսանկար տո՜ւր, Փո՜թթեր, — շարունակեց ծաղրել Մալֆոյը։ — Եթե այդ լուսանկարը ծախի, իր ամբողջ տան արժեքից ավելի շատ փող կստանա։</p>
<p>Ռոնը դուրս քաշեց սոսնձապատ երիզով ամրացված իր փայտիկը, բայց Հերմիոնան ուժեղ թրմփոցով փակեց ձեռքի գիրքն ու ֆշշացրեց․</p>
<p>— Զգուշացի՜ր, մարդ է գալիս…</p>
<p>— Ի՞նչ աղմուկ է այստեղ, ի՞նչ է կատարվում, — Գիլդերոյ Լոքհարթը գալիս էր նրանց ուղղությամբ՝ ծածանելով իր փիրուզագույն պարեգոտը, — Ո՞վ է ինքնագրով լուսանկարներ բաժանում։</p>
<p>Հարրին սկսեց խոսել, բայց Լոքհարթը կրկին հայրաբար գրկեց նրա ուսը և ընդհատելով նրան, ուրախ-ուրախ հայտարարեց․</p>
<p>— Իհա՜րկե, նույնիսկ հարցնել էլ պետք չէր… Հա՜րրի, ահա և կրկին հանդիպեցինք։</p>
<p>Լոքհարթի բազկի տակ կալանված և նվաստացումից շիկացած դեմքով, Հարրին տեսավ, թե ինչպես Մալֆոյը ինքնագոհ ժպտալով խառնվեց բակում հավաքված ամբոխին։</p>
<p>— Դեհ, պարոն Քրի՜՜վի, — ասաց Լոքհարթը, գլխով անելով Քոլինին — մեզ միասին լուսանկարե՜ք։ Մեկ լուսանկարում երկու հանրահայտ անձ… Տեսնու՞մ եք, թե այսօր ինչպես է ձեր բախտը բերում… Եվ մենք երկուսս էլ կստորագրենք նկարի տակ… Համաձայն չէ՞ք, պարոն Փոթթեր։</p>
<p>Քոլինը խցիկը ձեռքին սայթաքելով առաջ նետվեց և լուսանկարեց ճիշտ այն պահին, երբ ամրոցից լսվեց հետկեսօրյա դասերի սկիզբն ազդարարող զանգը։</p>
<p>— Շտապե՜ք ներս անցնել, արագացրե՜ք, — կարգադրեց Լոքհարթը և Հարրիի ուսից պինդ բռնած ինքն էլ ուղղություն վերցրեց դեպի ամրոցը։ Նրա կողքից քայլող դժբախտ Հարրին այդ պահին երազում էր մի այնպիսի հմայախոսք իմանալ, որ պարզապես տեղում ցնդեր, միայն ստիպված չլիներ Լոքհարթի կողքից քայլել ու լսել նրա ելույթը։</p>
<p>— Հա՜րրի, տղա՜ս, — հայրաբար ասաց Լոքհարթը՝ Հարրիին իր հետ ամրոց տանելով երկրորդական մուտքերից մեկով, — ասողին լսող է պետք… Ես քեզ և փոքրիկ Քրիվիին օգնության հասա, որովհետև եթե նա ինձ նույնպես լուսանկարեր, քո դպրոցական ընկերները չէին սկսի մտածել, որ չափազանց շատ ես գոռոզամտացել ու առիթը բաց չես թողնում ցուցադրվելու համար։</p>
<p>Պարզապես չուզենալով լսել Հարրիի կցկտուր արդարացումներն ու բողոքները, Լոքհարթը նրան ուղղակի քաշեց տարավ իր հետ ուսանողներով լի միջանցքով ու աստիճաններով։</p>
<p>— Թույլ տուր ասեմ, որ, իմ կարծիքով, քո կարիերայի այս փուլում ինքնագրով լուսանկարներ բաժանելը խելամիտ չէ… Դա քեզ չի սազում, սիրելիս։ Համոզված եմ, որ բնավ չես ուզենա սնափառ ու ինքնասիրահարված մարդու համբավ ձեռք բերել։ Հա՜րրի, շատ հնարավոր է, որ տարիներ անց, երբ դրա ժամանակը գա, դու էլ ինձ նման հարմարության համար նախօրոք ինքնագրված լուսանկարների պաշար կպահես ձեռքիդ տակ, բայց… — և նա մի փոքր քմծիծաղ տվեց, — անկեղծ ասած, չեմ կարծում, որ արդեն դրա ժամանակն է։</p>
<p>Նրանք արդեն հասել էին Լոքհարթի դասասենյակին, և նա, վերջապես, բաց թողեց Հարրիի ուսը։ Հարրին բարկացած առաջ քաշեց իր պարեգոտի փեղկերը և գնաց ու նստեց դասարանի ամենավերջին նստարանին՝ իր առջև պատնեշի պես շարելով Լոքհարթի բոլոր յոթ հատորները, որպեսզի գոնե միառժամանակ իրական Լոքհարթն իր աչքին չերևա։</p>
<p>Դասարանի մյուս աշակերտները շատախոսելով ներս լցվեցին։ Ռոնն ու Հերմիոնան եկան ու նստեցին վերջին նստարանին, Հարրիի երկու կողմերում։</p>
<p>— ես ի՞նչ օրի ես… Եթե հիմա երեսիդ ձու քսենք, հաստատ ձվածեղ կդառնա, — սրամտեց Ռոնը, — Այ, թե Քոլինն ու Ջինին իրար հանդիպե՜ն… Պատկերացնու՞մ ես, — շարունակելով սրամտել, մրթմրթում էր Ռոնը, — …Այդ երկուսն արդեն հերիք են, որպեսզի դպրոցում «Հարրի Փոթթերի երկրպագուների ակումբ» հիմնադրվի։</p>
<p>— Վերջացրո՛ւ, — ատամների արանքից նետեց Հարրին։ Միայն դա էր մնում պակաս, որ Լոքհարթի ականջին հասներ «Հարրի Փոթթերի երկրպագուների ակումբ» անվանումը։</p>
<p>Երբ ամբողջ դասարանը տեղավորվեց, Լոքհարթը բարձրաձայն մաքրեց կոկորդը, և դասասենյակում լռություն տիրեց։ Նա ձեռքն առաջ մեկնեց, Նեվիլ Լոնգբոթոմի սեղանից վերցրեց «Ամառը տրոլների ճամբարում» գիրքը և այնպես բարձր պահեց, որ բոլորին տեսանելի լինի՝ գրքի կազմի վրա մտերմավարի աչքով անող, իր սեփական լուսանկարը։</p>
<p>— Ես եմ, — ասաց նա մատով ցույց տալով իր նկարը ու դարձյալ աչքով արեց, — Գիլդերոյ Լոքհարթ, Մեռլինի միաբանության շքանշանակիր, Երրորդ կարգի հրաշագործ, Սև ուժերից</p>
<p>ինքնապաշտպանության Լիգայի Պատվո անդամ և «Վհուկ» շաբաթաթերթի «Ամենահմայիչ ժպիտը» մրցույթում հնգակի հաղթող… բայց դրա մասին չարժե խոսել։ Ի վերջո, իմ հմայիչ ժպիտի շնորհիվ չէր, որ կարողացա ազատվել Բանդոն բանշիից…</p>
<p>Եվ նա սպասեց, որ դասարանը ծիծաղի իր սրամտության վրա։ Ի վերջո մի քանիսը ժպտացին։</p>
<p>— Տեսնում եմ, բոլորդ ունեք իմ աշխատությունների լիակատար ժողովածուն… Լավ է, լավ է… Այսօր, կարծում եմ, կարելի է սկսել մի փոքր թեստից։ Անհանգստանալու բան չկա… Պարզապես ուզում եմ ստուգել, թե որքան ուշադիր եք կարդացել իմ գրքերը և որքան խորն եք ընկալել ամեն ինչ։</p>
<p>Բաժանելով հարցաթերթիկները, նա վերադարձավ իր տեղը և ասաց․</p>
<p>— Դուք երեսուն րոպե ունեք… Սկսե՜ք գրել…</p>
<p>Հարրին գլուխը կախեց իր հարցաթերթիկի վրա ու կարդաց․</p>
<p><b>1․ Ո՞րն է Գիլդերոյ Լոքհարթի սիրած գույնը</b>։</p>
<p><b>2․ Ո՞րն է Գիլդերոյ Լոքհարթի գաղտնի երազանքը</b>։</p>
<p><b>3․ Ձեր կարծիքով, ո՞րն է Գիլդերոյ Լոքհարթի ամենամեծ նվաճումը… և այդպես շարունակ երեք էջի վրա մինչև վերջին հարցը</b>։</p>
<p><b>4․ Ե՞րբ է Գիլդերոյ Լոքհարթի ծննդյան օրը, և ի՞նչը կլինի նրա համար ծննդյան օրվա լավագույն նվերը</b>։</p>
<p>Կես ժամ անց Լոքհարթը հավաքեց բոլոր լրացված հարցաթերթիկները և սկսեց թերթել դրանք դասարանի ներկայությամբ։</p>
<p>— Այդպես, այդպե՜ս… տեսնում եմ, որ գրեթե ոչ ոք չի հիշել, որ իմ սիրած գույնը եղրևանու բաց երանգն է։ Ես դրա մասին գրել էմ․ «Մեկ տարի տիբեթյան ձնեմարդ-յեթիների քոչակայանում» գրքում։ Եվ ձեզնից մի քանիսին չէր խանգարի կրկին և ավելի մեծ ուշադրությամբ ընթերցել «Արշավանք դարձվոր մարդագայլերի անտառներում» գիրքը… Այնտեղ տասերկուերորդ գլխում ես հստակ գրել եմ, որ ինձ համար ծննդյան ամենալավ նվերը կլինի բացարձակ ներդաշնակությունը հրաշագործ և ոչ հրաշագործ մարդկային համայնքների միջև, թեև չէի հրաժարվի նաև «Լուսաստղ» տեսակի մի մեծ շիշ հին վիսկիից։</p>
<p>Նա մեկ անգամ ևս խորամանկ ժպիտով աչքով արեց բոլորին։ Ռոնը անթարթ նայում էր Լոքհարթին՝ ակնհայտ թերահավատության արտահայտությամբ։ Շեյմոս Ֆինիգանը և Դին Թոմասը՝ առաջին նստարանին նստած, գալարվում էին անձայն ծիծաղից։ Բայց Հերմիոնան Լոքհարթին լսում էր անկեղծ հետաքրքրությամբ և ցնցվեց, երբ Լոքհարթը նշեց նրա անունը։</p>
<p>— …Բայց օրիորդ Հերմիոնա Գրեյնջերը գիտի, որ իմ գաղտնի երազանքն է ազատել աշխարհը բոլոր չարիքներից և սկսել արտադրել իմ սեփական ապրանքանիշով մազերի խնամքի յուղերը… Ապրե՜ս, աղջիկ։ Եվ ըստ էության… — նա թափահարեց Հերմիոնայի լրացրած հարցաթերթիկը, — …կատարյալ պատասխաններ է տվել բոլոր հարցերին։ Ո՞վ է Հերմիոնա Գրեյնջերը։</p>
<p>Հերմիոնան վեր ցցեց իր դողացող ձեռքը։</p>
<p>— Գերազա՜նց է, — գլխով արեց Լոքհարթը, — Բացարձակ գերազանց։ Տաս միավոր Գրիֆինդոր միաբանությանը։ Դե՜հ, վերադառնանք մեր գործին…</p>
<p>Նա թեքվեց սեղանի տակ ու մուգ սփռոցով ծածկված մի մեծ վանդակ հանելով, դրեց սեղանի վրա։</p>
<p>— Ուշադրությո՜ւն… Իմ գործը հրաշագործական ցեղին հայտնի ամենաչար ու նենգ արարածների դեմ ձեզ զինելն է։ Հնարավոր է, որ այս սենյակում դուք հանդիպեք մղձավանջներում ձեզ տանջող ամենաքստմնելի վախերին։ Համոզված եղեք, որ ոչ մի վտանգ ձեզ չի սպառնում, քանի դեռ ես այստեղ եմ։ Խնդրում եմ ընդամենը սառնասրտություն պահպանել և խուճապի չմատնվել։</p>
<p>Հարրին իրենից անկախ գլուխը մի կողմ թեքեց գրքերից կառուցած իր պատնեշից, որպեսզի ավելի լավ տեսնի սեղանի վրա դրված վանդակը։ Լոքհարթը ձեռքը դրեց ծածկոցի վրա։ Դինն ու Շեյմոսը դադարել էին ծիծաղել։ Նեվիլն առաջին շարքում նստած անհանգիստ տրորվում էր տեղում։</p>
<p>— Պետք է խնդրեմ ձեզ, որ հանկարծ չբղավեք, — ասաց Լոքհարթը ցածր ձայնով, — դուք կարող եք գրգռել ու խուճապի մատնել նրանց։</p>
<p>Մինչ ամբողջ դասարանը շունչը պահած վանդակին էր նայում, Լոքհարթն աճպարարի հանդիսավորությամբ ծածկոցը ցած քաշեց վանդակի վրայից։</p>
<p>— Այո՛, — ասաց նա բեմական արտահայտիչ կեցվածք ընդունելով, — հենց նոր բռնված Կոռնուոլյան անտառային դցուկներ։</p>
<p>Շեյմոս Ֆինիգանը այլևս չդիմացավ։ Նա փռթկաց անզուսպ ծիծաղով, որը նույնիսկ Լոքհարթը չէր կարող սխալմամբ որպես սարսափի ճիչ ընդունել։</p>
<p>— Այո՞… — ժպտաց նա Շեյմոսին։</p>
<p>— Հը-հը-հը՜… հը-հը՜… Բայց սրանք… հը-հը-հը՜… Սրանք էլ են շատ վտանգավո՞ր… — ծիծաղից խեղդվելով ասաց Շեյմոսը։</p>
<p>— Ես ձեր տեղն այդքան անհոգ չէի լինի, — մատը թափահարելով Շեյմոսի վրա, նյարդայնացած ասաց Լոքհարթը — Սրանք կարող են շա՜տ նենգ ու անորսալի փոքրիկ վնասարարներ լինել և մե՜ծ գլխացավանքի պատճառ դառնալ։</p>
<p>Գցուկները վառ կապույտ գույնի էին, յուրաքանչյուրը մոտ երեսուն սանտիմետր բարձրությամբ, սրակզակ ճստիկ դեմքերով ու այնքան սուր բարալիկ ձայներով, ասես մի երամ թութակներ շատ աշխույժ վիճում էին իրար հետ ինչ-որ միայն իրենց հասկանալի բանի մասին։ Երբ ծածկոցը հեռացվեց, նրանք սկսեցին խելագար թռչկոտել վանդակում, պատից պատ նետվել, թափահարել վանդակի ճաղերը՝ փորձելով դուրս պրծնել դրանց արանքից և ծիծաղելի ծամածռություններ անել մոտ նստածների երեսին։</p>
<p>— Դեհ, ի՞նչ… — բարձրաձայն ասաց Լոքհարթը, — Տեսնենք, թե ինչպես եք սրանց հախից գալու, — և նա բացեց վանդակի դուռը։</p>
<p>Հաջորդ վայրկյաններին դասարանում կատարվածն ուղղակի անհնար էր նկարագրել։ Հետևանքը բացարձակ արհավիրք էր։ Գցուկները հրթիռների նման դուրս թռան վանդակից բոլոր ուղղություններով։ Երկուսն անմիջապես բռնեցին ամենամոտ նստած Նեվիլի ականջներից և սկսեցին օդ բարձրացնել նրան։ Մի քանիսը գլխապատառ դուրս թռան պատուհանից՝ ջարդված ապակու կտորներ սփռելով վերջին շարքերում նստածների գլխին։ Մնացածները բանիմացորեն գործի անցան՝ ավելի մեծ հաջողությամբ քարուքանդ անելով դասարանը, քան դա կհաջողվեր մի հարբած ռնգեղջյուրի։ Մի քանիսը սեղաններից թռցրին թանաքամաններն ու սկսեցին թանաք շաղ տալ ուր պատահի։ Մյուսներն սկսեցին թուղթ մանրացնող օդային մեքենաների պես ճղել-պոկել-փրթել-թափել իրենց ճանապարհին պատահած ամեն տեսակի թղթային նյութ՝ գրքերը, տետրերը, մագաղաթի փաթեթները, պատերին փակցված պլակատներն ու նկարները, մյուսները շատրվանների պես վեր նետեցին աղբամանի պարունակությունը և սկսեցին ջարդված պատուհաններից դուրս շպրտել իրենց ձեռքն ընկնող ամեն ինչ՝ պայուսակ, գիրք, գլխարկ։ Մի քանի վայրկյանից դասարանի կեսը պատսպարվել էր գրասեղանների տակ, իսկ Նեվիլը ճոճվում էր՝ կախված առաստաղի ջահից։</p>
<p>— Վախեցա՞ք… Դեհ, հետ քշեք դրանց… Բռնե՜ք, հե՜տ բերեք… Դրանք ընդամենը դցուկներ են, — բղավեց Լոքհարթը։</p>
<p>Նա վեր քշտեց պարեգոտի թևքերը, թափահարեց իր կախարդական փայտիկն ու ամբողջ ուժով գոռաց․</p>
<p><b>— Պեսկիփիքսի Պեստերնո մի</b>…</p>
<p>Սակայն դա ոչ մի ազդեցություն չունեցավ։ Դցուկներից մեկը Լոքհարթի ձեռքից թռցրեց կախարդական փայտիկը և պատուհանից դուրս նետեց։ Լոքհարթը օդ կուլ տվեց ու շեշտակի մտավ իր գրասեղանի տակ և ճիշտ ժամանակին, որովհետև կես վայրկյան անց Նեվիլը՝ իր ծանրությանը չդիմացած ջահի հետ միասին, անասելի զրմփոցով գահավիժեց ուղիղ Լոքհարթի գրասեղանի վրա։</p>
<p>Զանգը հնչեց, և ամբողջ դասարանը խելակորույս նետվեց դեպի դուռը։ Դրան հաջորդած հարաբերական դադարի մեջ Լոքհարթը դուրս եկավ գրասեղանի տակից, տեսավ Ռոնին, Հերմիոնային ու Հարրիին, որոնք վերջինն էին հասել դռանը և ասաց․</p>
<p>— Ստիպված եմ ձեզ երեքիդ խնդրել, որ դրանց պարզապես հետ քշեք վանդակի մեջ… — և շատ արագ անցնելով նրանց կողքով՝ դուրս թռավ դասասենյակից ու իր հետևից շրխկոցով փակեց դուռը։</p>
<p>— Բայց դուք տեսա՞ք… Եվ դուք դեռ հավատու՞մ եք նրան, — ասաց Ռոնը ու ցավից գոռաց, — այդ պահին կողքով թռչող դցուկներից մեկը շատ ցավոտ կծեց նրա ականջը։</p>
<p>— Նա պարզապես ուզում էր մեզ գործնական աշխատանքի փորձ տալ, — ասաց Հերմիոնան և շատ խելացիորեն ընտրելով Անշարժացնող հմայանքը, օդի մեջ կանգնեցրեց միանգամից երկու դիվահար դցուկների ու խցկեց դրանց վանդակի մեջ։</p>
<p>— Գործնական, հա՞… — ասաց Հարրին, որը փորձում էր բռնել պահարանի գլխին լեզուն ցցած պարող մի դցուկի, — Հերմիո՜նա, նա գաղափար անգամ չուներ, թե ինչ էր անում։</p>
<p>— Հիմարությո՜ւն, — ասաց Հերմիոնան, — դո՜ւք էլ եք կարդացել նրա գրքերը… Ի՜նչ զարմանահրաշ բաներ է արել…</p>
<p>— Նա ընդամենը գրում է, որ արել է… — մրթմրթաց Ռոնը։</p>
<hr />
</body></html>