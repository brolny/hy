<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 03">
<meta name="Description" content="Գաղտնի սրահը 03">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ երրորդ<br>Ուիզլիների «Տոհմաորջը»</h2>
<p>— Ռո՜ն, — վերջապես արտաշնչեց Հարրին՝ սողալով դեպի պատուհանը։ Նա վեր հրեց պատուհանի փեղկը, որպեսզի ճաղերի արանքից կարողանա խոսել Ռոնի հետ։</p>
<p>— Ռո՛ն, էս ինչպե՞ս… Որտեղի՞ց հայտնվեցիր…</p>
<p>Հարրիի ծնոտը կախվեց նրա աչքերի առջև բացված տեսարանի անսպասելիությունից։ Օդի մեջ, ուղիղ Հարրիի պատուհանի առաջ, ճախրում էր հին մակնիշի փիրուզագույն մի ավտոմեքենա, որի հետևի պատուհանից դուրս էր ցցվել Ռոնի գլուխը։ Առջևի նստարանից, սպիտակ ատամնաշարերը բացած, չարաճճի ժպիտներով Հարրիին էին նայում Ֆրեդն ու Ջորջը՝ Ռոնի ավագ երկվորյակ եղբայրները։</p>
<p>— Ո՞նց ես Հարրի։</p>
<p>— Ի՞նչ կա-չկա։</p>
<p>— Քեզ ի՞նչ է պատահել, — ասաց Ռոնը, — ի՞նչու չես պատասխանում նամակներիս։ Ես քեզ արդեն տասերկու նամակ եմ գրել՝ խնդրելով, որ մեր տուն գաս, իսկ երեք օր առաջ հայրիկը գործից եկավ ու ասաց, որ դու պաշտոնական նախազգուշացում ես ստացել նախարարությունից՝ մագլների աչքի առաջ հրաշագործելու համար։</p>
<p>— Անողը ես չէի… Իսկ նա ինչպե՞ս է իմացել…</p>
<p>— Հայրիկը Նախարարությունում է աշխատում, — ասաց Ռոնը։ — Չգիտե՞ս, ինչ է, որ դպրոցից դուրս հրաշագործելը չի թույլատրվում…</p>
<p>— Ով-ով ասեր, բայց գոնե դուք լռեիք… Իմացողն էլ երևի դու՞ք եք, չէ՞… — ժպտալով ասաց Հարրին, աչքը չկտրելով օդի մեջ ճախրող</p>
<p>ավտոմեքենայից։</p>
<p>— Օ՜հ, սա հաշիվ չի, — ասաց Ռոնը, — մենք սա պարտքով ենք վերցրել կարճ ժամանակով… Հայրիկինն է… Մե՛նք չենք սրան հմայել… Բայց դո՜ւ… Դու հո լրիվ չափն անցել ես… Հրաշագործե՜լ օրը ցերեկով, միանգամից հինգ մագլների աչքի առաջ…</p>
<p>— Ասացի չէ՞, որ ես չեմ արել… Բայց երևի հիմա պատմելը շատ երկար կտևի։ Ինձ լսիր․ կարո՞ղ ես Հոգվարթսում բոլորին բացատրել, որ Դարզլիներն ինձ փակի տակ են պահում և թույլ չեն տա, որ դպրոց վերադառնամ։ Իսկ ես, բնականաբար, չեմ կարող կախարդանքով ինքս ինձ ազատել, քանի որ Նախարարությունում կմտածեն, որ սա իմ կողմից չլիազորված հրաշագործության երկրորդ դեպքն է մեկ շաբաթվա ընթացքում, ուրեմն…</p>
<p>— Լավ, լավ, կյանքդ հետո կպատմես։ Միևնույն է, հիմա ոչինչ չեմ հասկանում։ Մենք եկել ենք քեզ մեր տուն տանելու։</p>
<p>— Բայց դուք էլ չեք կարող ինձ հրաշագործությամբ ազատել…</p>
<p>— Իսկ մենք չենք էլ պատրաստվում հրաշագործել, — ասաց Ռոնը՝ գլուխը թափ տալով առջևի նստարանների կողմը և խորամանկ ժպտալով աչքով արեց, — մոռանու՞մ ես, թե ում եմ հետս բերել։</p>
<p>Ֆրեդն առանց նախաբանի մի հաստ պարան հանեց նստարանի տակից ու մեկնեց Հարրիին։</p>
<p>— ես թոկը կապի՜ր ճաղերին։</p>
<p>— Եթե Դարզլիներն արթնանան, վերջս կգա, — ասաց Հարրին՝ թոկն ամուր կապելով ճաղերից մեկին։ Ֆրեդը գազ տվեց՝ ավելացնելով մեքենայի շարժիչի պտույտները։</p>
<p>— Հետ քաշվի՜ր և մի՜ անհանգստացիր։</p>
<p>Հարրին հետ քաշվեց ստվերի մեջ՝ կանգնելով Հեդվիգի կողքին, որը կարծես հասկանալով պահի կարևորությունը, լուռումունջ թառել էր իր ձողին և պսպղուն աչքերով հետևում էր անցուդարձին։</p>
<p>Շարժիչը գռմռաց, և մեքենան, հզորություն հավաքելով, կտրուկ պոկվեց տեղից։ ճաղերը շրջանակի հետ միասին դուրս թռան պատուհանի բացվածքից։ Հարրին հետ վազեց պատուհանի մոտ և տեսավ գետնից կես մետր բարձրության վրա ճոճվող մետաղյա շրջանակը։ Ռոնը, ֆսֆսացնելով ու տնքտնքալով, փորձում էր ճաղերը անձայն իջեցնել գետնին։ Հարրին տագնապահար ականջ դրեց, բայց Դարզլիների ննջասենյակից ոչ մի ձայն չէր գալիս։ Երբ ճաղերն ապահով հասան գետնին, Ֆրեդը հետադարձով հնարավորին չափ մոտեցավ Հարրիի պատուհանին։</p>
<p>— Այստեղ արի՜, — ասաց Ռոնը։</p>
<p>— Բայց իմ ամբողջ հոգվարթսյան ունեցվածքը… ցախավելս,</p>
<p>փայտիկս, գրքերս…</p>
<p>— Որտե՞ղ են…</p>
<p>— Բոլորը փակված են աստիճանների տակի խորդանոցում, իսկ ես նույնիսկ այս սենյակից էլ չեմ կարող դուրս գալ։</p>
<p>— Խնդիր չկա, — ասաց Ջորջը, առջևի նստարանից, — ապա մի ճանապա՜րհ տուր ինձ, Հա՜րրի։</p>
<p>Ֆրեդն ու Ջորջը պատուհանով զգուշությամբ ներս սողոսկեցին Հարրիի սենյակը։ «Ա՜յ, թե ովքեր պետք է Դարզլիների զարմիկները լինեին»․ մտածեց Հարրին, երբ Ջորջը մի հասարակ վարսակալ հանեց գրպանից և մտցրեց դռան կողպեքի մեջ։</p>
<p>— Կախարդների մեծամասնությունը համոզված է, որ մագլական հնարքներ իմանալը ժամանակի զուր կորուստ է, — ասաց Ֆրեդը, — բայց մենք այդպես չենք կարծում։ Շատ օգտակար բաներ կարելի է սովորել մագլներից, հատկապես, հասարակ կենցաղային հարցերում, նույնիսկ թեև նրանց միջոցները մի քիչ դանդաղ են գործում։</p>
<p>Թեթև ճրթոց լսվեց, և դուռը բացվեց։</p>
<p>— Մենք կգնանք ճամպրուկիդ հետևից, իսկ դու՝ առանց ժամանակ կորցնելու, հավաքի՜ր ունեցած-չունեցածդ ու փոխանցի՜ր Ռոնին, — շշնջաց Ջորջը։</p>
<p>— Սանդուղքի առաջին աստիճանը ճռճռում է, հանկարծ վրան ոտք չդնե՜ք, — շշուկով զգուշացրեց Հարրին, և երկվորյակները սուզվեցին աստիճանաշարի մթության մեջ։</p>
<p>Հարրին դեսուդեն նետվեց սենյակում՝ հավաքելով իր սակավաթիվ իրերն ու փոխանցելով դրանք մեքենայի մեջ նստած Ռոնին։ Արագ վերջացնելով, նա գնաց Ֆրեդին ու Ջորջին օգնելու, որպեսզի ծանր ճամպրուկը աստիճաններով բարձրացնեն։ Հանկարծ Հարրին լսեց քեռի Վերնոնի հազը։</p>
<p>Ծանր շնչելով ու ֆսֆսացնելով նրանք վերջապես հասան Հարրիի ննջասենյակը և ճամպրուկը զգուշությամբ տարան դեպի բաց պատուհանը։ Ֆրեդը հետ մագլցեց մեքենայի մեջ, որպեսզի Ռոնի հետ միասին ներս քաշի այն, իսկ Հարրին ու Ջորջը սկսեցին հրել այն ննջասենյակի կողմից։ ճամպրուկը պատուհանի բացվածքով դանդաղ, թիզ առ թիզ մտնում էր մեքենայի մեջ։</p>
<p>Քեռի Վերնոնը կրկին հազաց։</p>
<p>— Օի քիչ էլ, — հևիհև ասաց Ֆրեդը, որը քաշում էր մեքենայի միջից, — մի քիչ էլ հուպ տվեք…</p>
<p>Հարրին ու Ջորջը ուսերով հենվեցին ճամպրուկին, և այն վերջապես դուրս սահեց պատուհանից ու ընկավ մեքենայի հետևի նստարանի վրա։</p>
<p>— Օ-քե՜յ, դեհ, գնացի՜նք, — շշնջաց Ջորջը։</p>
<p>Բայց երբ Հարրին արդեն մագլցել էր պատուհանի գոգին, հանկարծ նրա թիկունքից մի սրտաճմլիկ, անհանգիստ կռնչոց լսվեց, որին անմիջապես հետևեց քեռի Վերնոնի որոտաձայն հայհոյանքը․</p>
<p>— Ա՜խ… այդ գրողի տարած բո՜ւն…</p>
<p>— Ես Հեդվիգի՜ն եմ մոռացել։</p>
<p>Հարրին նետվեց դեպի գրասեղանը, որի վրա դրված էր Հեդվիգի վանդակը, և հենց այդ պահին միջանցքը ճրթոցով լուսավորվեց։ Հարրին ճանկեց վանդակը և նետեց պատուհանի մեջ ձեռքերն առաջ պարզած Ռոնին։ Նա արդեն բարձրանում էր պատուհանի գոգին, երբ քեռի Վերնոնը բռունցքով թմբկահարեց ննջասենյակի դուռը, որը նրա հարվածի ուժից կրնկի վրա ներս բացվեց։</p>
<p>Կես վայրկյան քեռի Վերնոնը մնաց քարացած կանգնած դռան բացվածքի մեջ, հետո կատաղած ցուլի պես ռնգաձայն մռնչաց ու նետվեց Հարրիի հետևից՝ հասցնելով բռնել նրա սրունքից։</p>
<p>Ռոնը, Ֆրեդն ու Ջորջը բռնեցին Հարրիի թևերից և ինչքան ուժ ունեին երեքով միասին ներս քաշեցին նրան մեքենայի մեջ։</p>
<p>— Պետունիա՜, — ոռնաց քեռի Վերնոնը, — նա փախչո՜ւմ է… ՆԱ ՓԱԽՉո՜ւՄ է…</p>
<p>Ուիզլիները միասին կտրուկ ուժ տվեցին, և Հարրիի սրունքը դուրս թռավ քեռի Վերնոնի ճանկից։ Մեքենայի մեջ հայտնվելուն պես, Հարրին շրխկոցով փակեց մեքենայի դուռը, և Ռոնը բղավեց․</p>
<p>— Գազ տո՜ւր, Ֆրե՜դ…</p>
<p>Մեքենան հանկարծ հրթիռի պես վեր սուրաց դեպի լուսինը։</p>
<p>Հարրին դեռ ուշքի չէր եկել։ Անհավատալի էր, բայց ինքն ազատ էր։ Նա ցած իջեցրեց պատուհանի ապակին, և գիշերային քամին ճակատից հետ քշեց նրա մազերը։ Հարրին պատուհանից նայեց դեպի Բեկտենիների նրբանցքի արագորեն փոքրացող տանիքները։ Քեռի Վերնոնը, մորաքույր Պետունիան և Դադլին, երեքն էլ ապշադեմ, դուրս էին նայում Հարրիի ննջասենյակի պատուհանից։</p>
<p>— Կտեսնվե՜նք հաջորդ ամա՜ռ, — ամբողջ ուժով բղավեց Հարրին։</p>
<p>Ուիզլիները միահամուռ հռհռացին, իսկ Հարրին մինչև ականջները բաց բերանով թիկնեց նստարանին։</p>
<p>— Հեդվիգի վանդակը բաց արա՛, — ասաց նա Ռոնին, — թո՛ղ ազատ թռչելով գա մեր հետևից, երևի արդեն մի ամբողջ հավիտենություն թևերը թափահարելու հնարավորություն չի ունեցել։</p>
<p>Ջորջը վարսակալը փոխանցեց Ռոնին, և մեկ վայրկյան անց Հեդվիգը ուրախ կռնչոցով դուրս թռավ պատուհանից ու թևերը լայն փռած սավառնեց օդի մեջ՝ ուրվականի պես ուղեկցելով նրանց։</p>
<p>— Դեհ, պատմի՛ր տեսնեմ, թե ինչ էր եղել, Հա՛րրի, — ասաց Ռոնը անհամբերությամբ, — ի՞նչ էր կատարվում քեզ հետ։</p>
<p>Հարրին նրանց ամեն ինչ պատմեց Դոբի դովլաթի, նրա չարագույժ նախազգուշացման, ինչպես նաև մարցիպանե մանուշակներով տորթի անփառունակ վախճանի մասին։ Երբ նա ավարտեց իր պատմությունը, ավտոմեքենայի մեջ երկար լռություն տիրեց։</p>
<p>— Շատ կասկածելի է, — վերջապես ասաց Ֆրեդը։</p>
<p>— Միանշանակ, լավ հոտ չի գալիս, — ավելացրեց Ջորջը, — և նա նույնիսկ չասա՞ց քեզ, թե ով կարող է նման դավադրություն սարքել…</p>
<p>— Կարծում եմ, որ նա չէր էլ կարող որևէ բան ասել, — պատասխանեց Հարրին, — պատկերացրե՛ք, ամեն անգամ, երբ հրես-հրես պիտի մի բան թռցներ լեզվից, դիվահարի պես սկսում էր գլուխը խփել պատերին։</p>
<p>Նա տեսավ, թե ինչպես Ֆրեդն ու Ջորջը հայացքներ փոխանակեցին։</p>
<p>— Ինչ է, կարծում եք նա ինձ սու՞տ էր ասում, — հարցրեց Հարրին։</p>
<p>— Դեհ… — ասաց Ֆրեդը, — արի՛ այսպես մտածենք․ տնային ալփերը կամ դովլաթներն իրենց սեփական շատ հզոր մագիան ունեն, բայց սովորաբար չեն կարող հրաշագործել առանց իրենց տերերի թույլտվության։ Կարծում եմ, որ ինչ-որ մեկն ուղարկել էր ծերուկ Դոբիին, որպեսզի նա խանգարի քեզ Հոգվարթս վերադառնալ։ Գուցե դա ինչ-որ մեկի հիմար կատակն է։ Կա՞, արդյոք, դպրոցում մեկնումեկը, ով այդքան չարությամբ լցված լինի քո հանդեպ։</p>
<p>— Կա՛, — նույն վայրկյանին միաժամանակ ասացին Հարրին ու Ռոնը։</p>
<p>— Դրաքո Մալֆոյը, — բացատրեց Հարրին, — նա ինձ ատում է։</p>
<p>— Դրաքո Մալֆո՞յ… — կրկնեց Ջորջը, տեղում հետ շրջվելով, — հո, Լուցիուս Մալֆոյի տղան չի՞…</p>
<p>— Հնարավոր է… Այնքան էլ տարածված անուն չէ, կարելի է ասել, — շարունակեց Հարրին, — իսկ ի՞նչ կա որ…</p>
<p>— Ես լսել եմ հայրիկի պատմածները նրա մասին, — ասաց Ջորջը։ — Նա Գիտես-թե-ում նվիրյալ հետնորդներից է եղել։</p>
<p>— Եվ երբ Գիտես-թե-ով անհետացավ, — շարունակեց Ֆրեդը հետ շրջվելով, որպեսզի նայի Հարրիին, — Լուցիուս Մալֆոյը վերադարձավ ու հայտարարեց, որ ինքն իր կամքով չի օժանդակել նրան։ Իսկական տականքի մեկն է… Հայրիկն ասում է, որ նա Գիտես-թե-ում ամենամոտ զինակիցներից է եղել։</p>
<p>Հարրին առաջ էլ էր լսել այդ լուրերը Մալֆոյի ընտանիքի մասին, և դրանք նրան բոլորովին չզարմացրին։ Դրաքո Մալֆոյի կողքին Դադլի Դարզլին գրեթե բարի, կարեկցող ու նրբազգաց տղայի տպավորություն էր թողնում։</p>
<p>— Ես, ճիշտն ասած, չգիտեմ, արդյո՞ք, Մալֆոյները տնային ալփ ունեն, թե՝ ոչ, — ասաց Հարրին։</p>
<p>— Դեհ, ով էլ որ լինի այդ դովլաթի տերը, հաստատ հին, տոհմիկ հրաշագործ ընտանիքից է և բավականին հարուստ, — ասաց Ֆրեդը։</p>
<p>— Հա, կարելի է ասել, որ մայրիկի վարդագույն երազանքն է տնային ալփ ունենալը, որպեսզի ինքն այլևս ստիպված չլինի արդուկ անել, — ասաց Ջորջը, — բայց մեր ունեցած-չունեցածն ընդամենը մի պառավ ոջլոտ վամպուրկ է, որը բնակվում է ձեղնահարկում, և մեկ էլ՝ մի քանի տասնյակ մրթոշ գնոմներ, որոնք պաշարել են ամբողջ այգին։ Տնային ալփերը կամ դովլաթները սովորաբար լինում են մեծ դղյակներում և ամրոցներում ու դրանց նման հարուստ տներում։ Հաստատ, մեր տանը դովլաթ չես գտնի։</p>
<p>Հարրին լուռ մտածում էր։ Դրաքոն միշտ ուներ ամեն ինչի հնարավոր լավագույնը։ Դրանից դատելով, կարելի էր մտածել, որ նրա ընտանիքը լող էր տալիս հրաշագործական ոսկիների մեջ։ Հարրին մի պահ պատկերացրեց, թե ինչպես էր Մալֆոյը գոռոզ-գոռոզ ճեմում մի մեծ, շքեղ դղյակի միջանցքներում և ընտանիքի ծառա դովլաթին ուղարկում, որպեսզի Հարրիին թույլ չտա Հոգվարթս վերադառնալ, իսկ դա շատ նման էր Մալֆոյին։ Մի՞թե Հարրին այնքան հիմար էր, որ Դոբիի ասածները լուրջ ընդուներ։</p>
<p>— Ամեն դեպքում մենք ճիշտ արեցինք, որ եկանք քո հետևից, — ասաց Ռոնը, — ես արդեն սկսել էի լրջորեն անհանգստանալ՝ իմ գրած նամակներին ոչ մի պատասխան չստանալով քեզնից։ Սկզբում կարծում էի, որ մեղքը եյրոլինն է։</p>
<p>— եյրոլն ո՞վ է։</p>
<p>— Մեր բուն։ Արդեն զառամյալ թռչուն է։ Մի անգամ չէ, որ ճանապարհին վայր է ընկել՝ փոստը տանելիս։ Ու ես փորձեցի պարտքով վերցնել Հերմեսին։</p>
<p>— Ու՞մ։</p>
<p>— Այն բվին, որին մայրիկն ու հայրիկը գնեցին Փերսիի համար, երբ նա Ավագ դարձավ, — ասաց Ֆրեդը առջևի նստարանից։</p>
<p>— Բայց Փերսին թույլ չտվեց, որ իր բվին վերցնեմ, — ասաց Ռոնը, — իբր իրեն էլ շատ է պետք։</p>
<p>— Այս ամառ Փերսին իրեն շատ տարօրինակ է պահում, — ասաց Ջորջը խոժոռվելով, — նամակնե՜ր է, որ ուղարկում է, հայտնի չի, թե ում և առավոտից երեկո փակվում է իր սենյակում… Ուզում եմ ասել, ի վերջո, օրական քանի՞ անգամ կարելի է փայլեցնել Ավագի կրծքանշանը… Ֆրեդ, դու չափից դուրս շատ ես դեպի արևմուտք թեքվել, — ավելացրեց նա, մատնացույց անելով ավտոմեքենայի ղեկավարման վահանակի վրա տեղադրված կողմնացույցը։ Ֆրեդը պտտեց ղեկը՝ ավտոմեքենայի քիթը շրջելով ճիշտ ուղղությամբ։</p>
<p>— Իսկ ձեր հայրիկը գիտի՞, որ դուք վերցրել եք մեքենան, — անմիջապես կռահելով հնարավոր պատասխանը, հարցրեց Հարրին։</p>
<p>— Ըը՜մ… Ո՜՜չ, — ասաց Ռոնը, — այսօր նա գործ ուներ Նախարարությունում։ Հուսանք, որ կհասցնենք մեքենան ապահով փակել ավտոտնակում մինչև մայրիկը կնկատի, որ մեքենայով ենք ծլկել։</p>
<p>— Իսկ ձեր հայրիկն ի՞նչ գործ է անում Հրաշագործության նախարարությունում։</p>
<p>— Նա աշխատում է ամենաձանձրալի բաժնում, — ասաց Ռոնը, — Մագլակերտ իրերի չարաշահման վարչությունում։</p>
<p>— Ինչերի՞…</p>
<p>— Դեհ, այդ գրասենյակը զբաղվում է մագլների կողմից ստեղծված, բայց հրաշագործների կողմից կախարդված իրերը հմայազերծելով, — ասաց Ռոնը և տեսնելով, որ Հարրին դեռ տարակուսանքի մեջ է, շարունակեց, — Պատկերացրո՜ւ, հրաշագործական աշխարհում երբեմն օգտագործում են մագլների կողմից սարքված իրերը, և ամեն մի հրաշագործ կարող է իր հարմարության համար, կամ բան ու գործ չունենալու պատճառով, կամ էլ դիտավորյալ կախարդել որևէ իր։ Հայրիկի բաժինը զբաղվում է նման առարկաները հմայազերծելով, որպեսզի կախարդված վիճակում հանկարծ կրկին չհայտնվեն մագլական խանութներում կամ տներում։ Օրինակ, անցյալ տարի մի պառավ վհուկ էր մահացել, և նրա թեյի սպասքը վաճառքի էր դրվել հնաոճ իրերի խանութում։ Մի մագլ կին գնել էր այդ սպասքը, տուն էր տարել և փորձել դրանով թեյ հյուրասիրել իր ընկերուհիներին։ Արդյունքը զավեշտական մղձավանջ էր եղել։ Հայրիկը ստիպված էր մի քանի շաբաթ արտաժամյա աշխատել այդ դեպքի հետևանքները վերացնելու համար։</p>
<p>— Իսկ ի՞նչ էր եղել, որ…</p>
<p>— Թեյնիկը խելքը թռցրել էր, և սկսել էր եռացող ջուր շաղ տալ սեղանի շուրջը նստածների վրա։ Իսկ հյուրերից մեկին ստիպված էին եղել նույնիսկ հիվանդանոց տանել՝ քթին կպած շաքարի աքցանով։ Հայրիկի գլուխն ուղղակի պտտվում էր։ Այդ բաժնում աշխատում են միայն նա ու Փերքինս անունով մի տարեց հրաշագործ։ Նրանք երկուսով, երկու շաբաթ շարունակ մագլների մեջ ընկած, հիշողություն մաքրող կախարդանքներ էին անում՝ հետևանքները կոծկելու համար…</p>
<p>— Բայց հայրիկդ… իսկ այս ավտոմեքենան…</p>
<p>Ֆրեդը հռհռաց։</p>
<p>— Հա՜, հայրիկի խելքն իրենը չի բոլոր տեսակի մագլական իրերի համար։ Մեր ցախանոցն ուղղակի տրաքվում է մագլական իրերից։ Նա ամեն մի իր մաս-մաս քանդում է, կախարդանքներ է անում առանձին մասերի վրա ու հետո նորից հավաքում։ Եթե նա երբևէ՝ իր բաժնի պարտականությունները կատարելիս, խուզարկություն անի մեր տանը, ստիպված կլինի ինքն իրեն ձերբակալել։ Մայրիկն ուղղակի գժվում է ջղայնությունից։</p>
<p>— Հրե՜ն, հիմնական ճանապարհը, — ասաց Ջորջը հայացքը վար սևեռելով դիմահար պատուհանից։ Մենք տաս րոպեից կհասնենք… ճիշտ լույսը բացվելուն պես…</p>
<p>Հորիզոնի վրա դեպի արևելք մի թեթև վարդագույն լուսաշերտ էր հայտնվել։</p>
<p>Ֆրեդն ավտոմեքենան ավելի իջեցրեց, և Հարրին նշմարեց մանր, խայտաբղետ կտորներից ասեղնակար ծածկոցի պես փռված դաշտերով ու այգիներով հողամասերը։</p>
<p>— Մեր տունը Օթերի Սուրբ Կատարածու գյուղի մոտ է ընկած, — ասաց Ջորջը։</p>
<p>— Կատարածուներն էլ են սուրբ լինու՞մ, ինչ է։</p>
<p>— Դեհ, որ մի ամբողջ գյուղ այդպես են անվանել, ուրեմն լինում են… երբեմն։</p>
<p>Թռչող ավտոմեքենան սկսեց դանդաղ վայրեջք կատարել։ Ծառերի միջից վարդագույն երկնքի ֆոնի վրա արդեն սկսել էր ճաճանչել արևի սկավառակի եզրը։</p>
<p>— Իջա՜նք, — ասաց Ֆրեդը, երբ մեքենայի անվադողերը թեթև դմփոցով հարվածեցին գետնին։ Նրանք վայրէջք էին կատարել մի փոքրիկ բակի անկյունում ծվարած, խարխուլ, հազիվ մեկ մեխի հույսով կանգնած ավտոտնակի մոտ։ Հարրին առաջին անգամ տեսավ Ռոնի տունը։</p>
<p>Իրոք, տունն այնպիսի տեսք ուներ, ասես հենց սկզբից, վաղուց ի վեր, կառուցված էր եղել որպես մի խոշոր, մեկ հարկանի, քարակերտ խոզագոմ։ Հետո այստեղ-այնտեղ լրացուցիչ սենյակներ ու հարկեր էին ավելացվել, մինչև կառույցը ստացել էր իր ներկա՝ մի քանի հարկանի, անճոռնի տեսքը և այնքան ծռմռված ու անկանոն էր, ասես զուտ կախարդանքով էր կանգուն մնում։ (Հարրին մտածեց, որ, ամենայն հավանականությամբ, այդպես էլ կար)։ Կարմիր տանիքից դեպի վեր էին խոյանում չորս թե հինգ ծխնելույզներ։ Մուտքի մոտ գետնի մեջ խրված էր կողքի թեքված մի ցուցանակ, վրան գրված՝ «Տոհմաորջ»։ Շքամուտքի շուրջը ցաք ու ցրիվ թափված էին մի կույտ բարձրաճիտք կոշիկներ (նման երկարաճիտ կոշիկները սովորաբար «վելինգտոն» են անվանում), պատի տակ ընկած էր մի մեծ ու անչափ ժանգոտած կաթսա։ Մի քանի չալպտուրիկ, չաղ հավեր արդեն դուրս էին եկել առավոտյան քուջուջի և ֆրֆռում էին դեպի շքամուտք տանող արահետի վրա։</p>
<p>— Դե՛հ, կարելի է ասել, շքեղ չի… — ասաց Ռոնը։</p>
<p>— Ուղղակի հրաշալի է, — ուրախ-ուրախ ասաց Հարրին՝ մտածելով Բեկտենիների նրբանցքի թիվ 4 տան մասին։</p>
<p>Նրանք դուրս եկան մեքենայից։</p>
<p>— Հիմա շա՜տ կամաց կբարձրանանք մեր հարկը, — ասաց Ֆրեդը և սուսուփուս կսպասենք մինչև մայրիկը մեզ կանչի նախաճաշի։ Հետո դո՛ւ, Ռո՛ն, թեթև տոնով, իմիջիայլոց, կասես մայրիկին․ «Մա՜մ, տե՛ս, թե ով է այս գիշեր մեզ հյուր եկել», և նա շատ կուրախանա՝ տեսնելով Հարրիին, ու պետք էլ չի, որ երբևէ որևէ մեկն իմանա, որ մենք գիշերով թռցրել էինք ավտոմեքենան։</p>
<p>— Եղա՛վ… Գնացինք… Հա՛րրի, իմ սենյակը…</p>
<p>Նույն վայրկյանին Ռոնը արձանի պես քարացավ տեղում և սկսեց կանաչել, ասես քամելեոնի նման ուզում էր թաքնվել բակի մոլախոտային բուսականության մեջ։ Մյուս երեքի ներբաններն ավտոմեքենայի դողերի պես տեղում ճռռացին։</p>
<p>Նրանց ընդառաջ, հավերին աջ ու ձախ թռցնելով, անչափ սպառնալից ու հարձակողական քայլքով, գալիս էր տիկին Ուիզլին, և նրան նայելիս, կարելի էր միայն զարմանալ, թե ինչպես կարող էր կարճահասակ, կլորամարմին ու բարետես մի կին այդքան նմանվել ժանիքավոր վագրի։</p>
<p>— Վաաա՜խ… — ասաց Ֆրեդը։</p>
<p>— Ուուուո՜ւյ… — ասաց Ջորջը։</p>
<p>Տիկին Ուիզլին շեշտակի կանգնեց ուղիղ նրանց առաջ, թևերը կանթեց կոնքերին՝ հայացքով բարկության ճաճանչներ նետելով մե՜կ մի մեղավոր դեմքին, մե՜կ՝ մյուս։ Նա կապել էր մի ծաղկազարդ գոգնոց, որի առջևի գրպանից սպառնալից դուրս էր ցցված կախարդական փայտիկը։</p>
<p>— Եվ այսպե՜ս… — ասաց նա։</p>
<p>— Բարի լույս, մա՜մ, — ասաց Ջորջը, երևի իր կարծիքով հնարավոր ամենազվարթ ու անմեղ, հրապուրիչ ժպիտով։</p>
<p>— Դուք գաղափար ունե՞ք, թե ես ինչքան եմ անհանգստացել, — գրեթե շշուկով ասաց տիկին Ուիզլին։</p>
<p>— Կներես, մա՜մ, բայց մենք…</p>
<p>Տիկին Ուիզլիի բոլոր երեք որդիներն էլ նրանից շատ բարձրահասակ էին, բայց երեքն էլ ասես կծկվեցին ու փոքրացան, երբ նրա բարկությունը պոռթկաց՝ տղաների գլխին թափվելով գահավեժ ջրվեժի նման։</p>
<p>— Մահճակալները դատա՜րկ… Ոչ մի երկտո՜ղ… Մեքենան տեղում չէ՜… ո՜ւր են գնացել… Որտե՜ղ կարող են լինել… Բա որ ավտովթարի ենթարկվեիք… Քիչ մնաց խելագարվեի անհանգստությունից… Դուք խիղճ ունե՞ք… Ձեր մտքով չանցա՞վ, թե ի՞նչ կկատարվի ինձ հետ, երբ նկատեմ, որ տանը չեք… Երբեք… դեռ այսպես… Ամբողջ կյանքումս դեռ երբեք… Ի՜նչ է կատարվում սրանց հետ… Սպասե՜ք, թող ձեր հայրը տուն գա, հետո կտեսնեք… Աստվա՜ծ իմ, ո՜չ Բիլը, ո՜չ Չարլին կամ Փերսին նման բան երբեք չեն արել…</p>
<p>— «Ավագ» Փերսին, — մրթմրթաց Ֆրեդը։</p>
<p>— ՁԵԶ ԸՆԴԱՄԵՆԸ ՊԵՏՔ ԷՐ ՄԻ ԷՋ ՎԵՐՑՆԵԼ ՓԵՐՍԻԻ ՏԵՏՐԻՑ ՈՒ ԵՐԿՏՈՂ ԹՈՂՆԵԼ ԻՆՁ, — մատով խփելով Ֆրեդի կրծքին շարունակում էր որոտալ տիկին Ուիզլին։ — Ի՜նչ ասես կարող էր</p>
<p>պատահել ձեզ հետ… Կարող էիք մեռնել, կարող էիք բացահայտվել, կարող էիք պատճառ դառնալ, որ ձեր հորը հեռացնեն աշխատանքից։</p>
<p>Թվում էր, թե դրան վերջ ու սահման չէր լինելու։ Տիկին Ուիզլին այնքան բղավեց մինչև ձայնը կտրվեց և վերջապես շրջվեց դեպի Հարրին, որը վախեցած հետ-հետ գնաց։</p>
<p>— Շատ ուրախ եմ տեսնել քեզ, Հարրի, սիրելի՜ս, — ասաց նա, արդեն խռպոտած ձայնով, — ներս արի՜, տղա՜ս, նախաճաշի ժամն է։</p>
<p>Նա կտրուկ շրջվեց ու քայլեց դեպի տուն։ Հարրին անվստահ նայեց Ռոնին և տեսնելով, որ Ռոնը գլխով քաջալերող նշան է անում, գնաց նրա հետևից։</p>
<p>Խոհանոցը բավականին փոքր էր ու խիտ կահավորված։ Մեջտեղում մի հասարակ փայտյա, մեծ սեղան էր դրված՝ շրջապատված մոտ տասնյակ աթոռներով։ Հարրին նստեց աթոռի եզրին ու շուրջը նայեց։ Նա դեռ երբեք չէր եղել հրաշագործների ընտանիքում։</p>
<p>Դիմացի պատին կախված ժամացույցի վրա երկուսի փոխարեն ինը սլաք կար, բայց թվացույցի վրա ոչ մի թիվ չէր երևում։ Թվացույցի շուրջը երկու շարքով բառեր էին գրված, օրինակ․ «Թեյ խմելու ժամն է», «Հավերին կերակրելու ժամն է», «Դու ուշացել ես», կամ՝ «Տանը», «Դպրոցում», «Աշխատավայրում», «ճանապարհին»… Բուխարու վրա խիտ շարված գրքեր կային, որոնք տարօրինակ վերնագրեր ունեին, օրինակ․ «Հմայե՜ք ձեր սեփական տնական պանիրը», «Կախարդանքը հրուշակագործության մեջ», «Տոնական ընթրիք մեկ վայրկյանում»։ Եվ եթե Հարրիի ականջներն իրեն չէին դավաճանում, հենց այդ պահին պատից կախված ռադիոն հայտարարեց, որ մեկ րոպեից կսկսվի «…հանրահայտ դյութանույշ, երգչուհի Սելեսթինա Վարբեքի համերգը՝ «Դյութիչ մեղեդիների ժամ» ծրագրում»։</p>
<p>Տիկին Ուիզլին գործի էր անցել սալօջախի մոտ և թավաներն ու ափսեները չխկչխկացնելով, հապշտապ նախաճաշ էր պատրաստում։ Թավայի վրա երկար նրբերշիկներ գցելով, նա մերթընդմերթ խոժոռ հայացքներ էր նետում իր որդիների վրա։ Նրա բարկությունը դեռ չէր մարել, և հմուտ գործողություններին զուգահեռ նա անդադար մրթմրթում էր՝ «…չգիտեմ, թե ինչ էիք մտածում» կամ՝ «…մտքովս էլ չէր անցնի…»։</p>
<p>— Ես քեզ բոլորովին չեմ մեղադրում, սիրելի՜ս, — համոզիչ տոնով դիմեց նա Հարրիին, հինգ թե վեց բարակ նրբերշիկներ գցելով նրա ափսեի մեջ, — Արթուրն ու ես նույնպես շատ էինք անհանգստանում քեզ համար։ Երեկ գիշեր էլ, զրուցելիս, որոշեցինք, որ եթե մինչև ուրբաթ Ռոնը քեզնից պատասխան նամակ չստանա, ապա ինքներս ենք գալու քո հետևից։ Բայց, իրոք (այդ պահին նա երեք տապակած ձու էր ավելացնում Հարրիի ափսեի պարունակությանը), ի՞նչ էիք մտածում… Ինչպե՞ս կարելի է այդքան անհոգ լինել… Անօրինական ավտոմեքենայով երկրի կեսը թռչել-անցնել… Ո՜վ ասես կարող էր տեսնել ձեզ։</p>
<p>Խոսելիս, նա իր կախարդական փայտիկով իմիջիայլոց շարժումներ էր անում աջ ու ձախ՝ գործի գցելով լվացարանի մեջ ամաններն ինքնուրույն լվացող խոզանակը, միացնում թեյնիկը, ներս ու դուրս անում պահարանների ու դարակների մեջ դրված ափսեներն ու թեյի սպասքը։ Եվ խոհանոցում աշխույժ գործնական աղմուկ էր տիրում՝ տիկին Ուիզլիի չդադարող ձայնի ուղեկցությամբ։</p>
<p>— Երկինքն ամպամած էր, դժվար թե մեզ որևէ մեկը տեսած լինի, մա՛մ։</p>
<p>— Իսկ դու լավ կանես ուտելու ժամանակ բերանդ փակ պահես, — լռեցրեց նրան մայրը։</p>
<p>— Պատկերացնու՞մ ես, մա՛մ, Հարրիին քաղցած էին պահում, — դիվանագիտորեն մեջ ընկավ Ջորջը։</p>
<p>— Դո՛ւ էլ, — ասաց տիկին Ուիզլին, բայց նրա դեմքի արտահայտությունն արդեն փափկել էր, ձայնը հանդարտվել, և նա արագ– արագ հաց էր կտրում ու վրան հաստ շերտով կարագ քսում Հարրիի համար։</p>
<p>Այդ պահին խոհանոց ներխուժեց մի կարմրահեր փոքրիկ արարած՝ հագին վարդագույն գիշերազգեստ, և անակնկալից կոկետորեն ճչաց ու կրկին անհետացավ։</p>
<p>— Ջինին էր, — կիսաձայն տեղեկացրեց Ռոնը, — մեր փոքրիկ քույրիկը։ Ամբողջ ամառ միայն քո մասին է խոսում։</p>
<p>— Հա՛, պատրաստվիր, որ քեզնից ինքնագիր է ուզելու, —</p>
<p>խորամանկ ժպտալով ասաց Ֆրեդը, սակայն այդ պահին նա նկատեց մոր հայացքն ու հապշտապ քիթը կախեց իր ափսեի վրա։</p>
<p>Խոհանոցում լռություն տիրեց, մինչև բոլոր չորս ափսեները դատարկվեցին, ինչի համար զարմանալիորեն կարճ ժամանակ պահանջվեց։</p>
<p>— Ա՜հ, տղերք, էս ի՜նչ հոգնած եմ ես, — հորանջեց Ֆրեդը, վերջապես ցած դնելով իր դանակն ու պատառաքաղը։ — Ես երևի գնամ քնելու…</p>
<p>— Այդ էր պակաս, — նրա խոսքը կտրեց տիկին Ուիզլին, — մտքովդ էլ չանցնի՛։ Հետաքրքիր է, ու՞մ մեղքով եք ամբողջ գիշեր թրև եկել՝ քնելու փոխարեն։ Դուք հենց հիմա կզբաղվեք պարտեզը գնոմազերծելով։ Այդ խուլիգան գնոմներն արդեն լրիվ ձեռքից գնացել են։ Նրանց լկտիությանը էլ չափ ու սահման չկա։</p>
<p>— Ուուո՜ւֆ, մա՛մ…</p>
<p>— Դուք երկուսդ նույնպես, — ասաց նա, հայացքով շանթահարելով Ռոնին ու Ջորջին, և շրջվելով դեպի Հարրին շատ բարեհամբույր ու հոգատար ձայնով ավելացրեց, — իսկ դո՛ւ, սիրելի՛ս, կարող ես գնալ Ռոնի սենյակը՝ հանգստանալու։ Դու նրանց չէիր խնդրել, որ առանց հարցնելու այդ անիծյալ մեքենան վերցնեն ու գիշերով գան քո հետևից։</p>
<p>Բայց Հարրին, որի քունը բոլորովին չէր տանում, արագ ասաց․</p>
<p>— Ես կօգնեմ տղաներին, տիկին Ուի՛զլի։ Ես երբեք չեմ տեսել, թե ինչպես են գնոմազերծում կատարում։</p>
<p>— Շատ սիրալիր է քո կողմից, տղա՛ս, բայց դա բավականին ձանձրալի գործ է, — ասաց տիկին Ուիզլին, — իսկ հիմա տեսնենք, թե Լոքհարթն ի՞նչ է գրում գնոմազերծման մասին։</p>
<p>Եվ նա բուխարու վրա շարված գրքերից մի ծանր ու մեծ հատոր ընտրեց ու սկսեց թերթել։ Ջորջը ձանձրացած մռնչաց․</p>
<p>— Մա՜մ, մենք գիտենք ինչպես գնոմազերծել այգին։</p>
<p>Հարրին աչքը գցեց տիկին Ուիզլիի վերցրած գրքի կազմին։ Կաշվե կազմի վրա գեղեցիկ ոսկեզօծ տառերով գրված էր՝ «Գիլդերոյ Լոքհարթի ուղեցույցը․ ինչպես ազատվել տնային պարազիտներից»։ Կազմի վրա նաև մի մեծ գունավոր լուսանկար կար, որը պատկերում էր բավականին բարետես ու հաճելի դիմագծերով մի կախարդի, երկար, ալիքավոր, ցորենագույն մազերով և պայծառ կապույտ աչքերով։ Ինչպես միշտ հրաշագործական աշխարհում լուսանկարը շարժվում էր, և Հարրին ենթադրեց, որ այնտեղ պատկերված անձնավորությունը հենց Գիլդերոյ Լոքհարթն էր։ Նա շարունակ ժպտում էր ու մտերմավարի աչքով անում բոլոր նայողներին։ Տիկին Ուիզլին ի պատասխան ժպտաց նրան․</p>
<p>— Օ՜հ, Լոքհարթը հիասքանչ է, — ասաց նա զմայլված, — և ինչքա՜ն լավ է հասկանում այս գործից։ Սա տնային պարազիտների մասին երբևէ իմ կարդացած լավագույն գիրքն է։</p>
<p>— Մեր մայրիկը Գիլդերոյ Լոքհարթի երկրպագուներից է, — ասաց Ֆրեդը բավականին բարձրաձայն շշուկով։</p>
<p>— Հիմար բաներ ես ասում, Ֆրեդ, — ասաց տիկին Ուիզլին կարմրելով։ — …Շատ լավ, եթե կարծում եք, որ Լոքհարթից լավ գիտեք, թե ինչ է պետք անել, ապա հենց հիմա գործի անցեք, և վա՜յ ձեզ, եթե հանկարծ մեկ գնոմ մնացած լինի այգում, երբ ես գամ ստուգելու։</p>
<p>Հորանջելով ու մրթմրթալով Ուիզլիները դանդաղ դուրս եկան խոհանոցից, Հարրին էլ՝ նրանց հետևից։ Այգին բավականին մեծ էր և Հարրիի տեսակետից ճիշտ այնպիսին, ինչպիսին պիտի լինի այգին, սակայն Դարզլիներին այն դժվար թե դուր գար։</p>
<p>Այգում առատ բուսականություն էր աճում, որը տեղ-տեղ վերածվել էր խիտ մացառների։ Վաղուց ժամանակն էր հնձել բուռն աճած խոտը։ Պատերի տակ ամենուրեք ելուստավոր բներով ու զարմանահրաշ ծռմռված ճյուղերով ծառեր էին աճում։ Ծաղկաթմբերում այնպիսի բույսեր կային, որոնց նմանը Հարրին երբեք չէր տեսել։ Այգու մեջտեղում մի մեծ կանաչ լիճ կար՝ լեփ-լեցուն գորտերով։</p>
<p>— Մագլներն էլ այգու գնոմներ ունեն, գիտե՞ս, — ասաց Հարրին Ռոնին, մինչ նրանք անցնում էին սիզամարգով։</p>
<p>— Ը-հ՜ը… Տեսել եմ, թե նրանց կարծիքով ինչի նման են գնոմները, — ասաց Ռոնը՝ կորամեջք մտնելով քաջվարդի թփի ճյուղերի տակ, — ոնց որ չաղ, ճստիկ ձմեռ-պապիներ լինեն՝ ձեռքներին ձկնորսական կարթ բռնած։</p>
<p>Այդ պահին Ռոնի ոտքերի տակ խոտերի ու թափված ճյուղերի մեջ ինչ-որ խառնաշփոթ շարժում սկսվեց, ու կատաղի պայքարի քաշքշուկ լսվեց։ Քաջվարդի թուփն ուժեղ ցնցվեց։ Ռոնը դուրս եկավ թփի տակից ու մեջքն ուղղեց։</p>
<p>— Այ թե ինչպիսին է գնոմը, — ասաց նա մռայլ։</p>
<p><b>— Բաա՜զզ տոխ ի՜ինզզ, բաա՜զզ տոխ ի՜ինզզ — խուճապահար ծղրտում էր գնոմը</b>։</p>
<p>Անշուշտ դա բոլորովին նման չէր ձմեռ-պապի։ Բավականին ճստիկ էր, մաշկը հաստ էր ու կնճռապատ, ճիշտ կարտոֆիլի նման տռուզ, ճաղատ և ընկույզի մեծության կլորավուն ելուստներով ծածկված գլխով։ Ռոնը նրան ամուր բռնած պահել էր մի կողմ պարզած ձեռքի մեջ, մինչ գնոմը փորձում էր իր փոքրիկ անճոռնի ոտիկներով քացիներ տալ նրան ու կատաղի պայքարում էր, որպեսզի դուրս պրծնի նրա ձեռքից։ Ռոնը հմտորեն բռնեց գնոմի սրունքներից ու գլխիվայր կախեց օդի մեջ։</p>
<p>— Ահա՛ թե, ինչ է պետք անել, — ասաց Ռոնը և գնոմին բարձրացնելով իր գլխից վեր <b>(բաա՜զզ տոխ ի՜ինզզ)</b>, սկսեց ձեռքով մեծ շրջաններ անելով այնպես պտտել նրան, ինչպես կովբոյները օղապարան են պտտում։ Տեսնելով Հարրիի դեմքի տարակուսած ու ցնցված արտահայտությունը, Ռոնը ավելացրեց․ — Մի՛ անհանգստացիր, սրանից ոչ մի վնաս չի լինի նրանց։ Այսպես պտտեցնելով ուղղակի շլացնում ենք, որպեսզի իրենց գնոմաորջերի ճանապարհն անմիջապես չգտնեն։</p>
<p>Նա բաց թողեց գնոմի սրունքները, և այն տաս մետրի չափ օդի մեջ թռչելով, փափուկ թրմփաց ցանկապատի հետևում ընկած դաշտում։</p>
<p>— Է՞դ էր քո թափը։ Գրազ գա՞նք, ես իմ գնոմին, ա՜յ էն կոճղից էլ հեռու կգցեմ, — ասաց Ֆրեդը։</p>
<p>Հարրին արագ սովորեց չափազանց շատ չկարեկցել գնոմներին։ Նա որոշել էր իր բռնած գնոմին ուղղակի ցանկապատից դուրս նետել։ Բայց գնոմը, ասես որսորդի թուլությունը զգալով, ածելիների պես սուր ատամները մխրճեց Հարրիի մատի մեջ, և նա ստիպված եղավ ձեռքը մի լավ թափահարել, մինչև գնոմը պոկվեց ու…</p>
<p>— Վաա՜ու, Հա՛րրի… Քսան մետրանոց ռեկորդ խփեցիր…</p>
<p>Շուտով գնոմները մեկը մյուսի հետևից վնգալով սկսեցին սուրալ օդի մեջ։</p>
<p>— Տեսնու՞մ ես, բավականին միամիտ են, — ասաց Ռոնը՝ միանգամից հինգ, թե վեց գնոմ բռնած ձեռքերի մեջ, — երբ գլխի են ընկնում, որ այգում գնոմազերծում է գնում, ապուշ-ապուշ դուրս են ցցվում, որպեսզի տեսնեն, թե ինչ է կատարվում։ Գոնե մի քիչ խելք ունենային։ Ո՜վ ասես, վաղուց արդեն սովորած կլիներ, որ պետք է սուսուփուս մնալ որջի մեջ ու դուրս չցցվել։</p>
<p>Շուտով ցանկապատի հետևի դաշտում ցաքուցրիվ ընկած գնոմները սկսեցին հեռանալ՝ գլուխները ներս քաշելով իրենց սապատավոր փոքրիկ ուսերի մեջ։</p>
<p>— Դեռ կվերադառնա՜ն… — ասաց Ռոնը, մինչ նրանք նայում էին, թե ինչպես են գնոմներն անհետանում դաշտի մյուս կողմում ընկած ցանկապատի տակ։ — Դրանց դուր է գալիս մեր այգին։ Հայրիկը դրանց հետ շատ մեղմ է վարվում։ Նրա կարծիքով դրանք շատ զվարճալի են…</p>
<p>Հենց այդ պահին շքամուտքի դուռը շրխկաց։</p>
<p>— Վերադարձա՜վ, — ասաց Ջորջը, — հայրիկը վերադարձավ։</p>
<p>Նրանք այգու միջով շտապեցին տուն։</p>
<p>Պարոն Ուիզլին ակնոցը ձեռքին, փակ աչքերով թիկնել էր խոհանոցի աթոռներից մեկին։ Նա նիհար մարդ էր։ Նկատելի էր, որ սկսել էր ճաղատանալ, սակայն գլխի արդեն նոսր մազածածկույթը իր բոլոր զավակների փարթամ գլուխների պես կարմիր էր։ Նրա հագին երկար կանաչ պարեգոտ էր, որն արդեն մաշված տեսք ուներ և տեղ-տեղ ծածկված էր փոշոտ հետքերով։</p>
<p>— Այս ի՜նչ խելագար գիշեր էր, — մրթմրթաց նա՝ ձեռքը մեկնելով դեպի թեյնիկը, մինչ տղաները տեղավորվում էին նրա շուրջը, — ինը խուզարկություն, պատկերացնու՞մ եք, ինը խուզարկություն մի գիշերվա մեջ, իսկ ծերուկ Մանդանգուս Ֆլեթչերը նույնիսկ փորձեց չարակնել ինձ, երբ մեջքով էի շրջվել։</p>
<p>Պարոն Ուիզլին մի մեծ կում թեյ խմեց և ծանր տնքաց։</p>
<p>— Որևէ բան գտա՞ք, պա՜պ, — անհամբեր հարցրեց Ֆրեդը։</p>
<p>— Եղած-չեղածը մի քանի փոքրացող բանալիներ էին, և մի հատ էլ հաչող թեյնիկ, — հորանջեց պարոն Ուիզլին։ — …Հա՜, շատ զզվելի մի բան էլ կար, որը, բարեբախտաբար, բնույթով ու ծագումնաբանորեն մեր բաժնի գործը չէր։ Մորթեյքին կանչեցին հարցաքննության մեկ տասնյակ չափազանց տարօրինակ պահելաձև ունեցող կզաքիսների կապակցությամբ, բայց, փառք աստծո, դա Փորձարարական հմայանքների հանձնաժողովի գործն էր…</p>
<p>— Ու՞մ են պետք փոքրացող բանալիները, — ասաց Ջորջը, ավելի շատ հոր հետ զրույցը շարունակելու համար։</p>
<p>— Պարզապես մագլների գլխին չար խաղեր խաղալու ձև է։ Պատկերացրո՛ւ, մարդուն կողպեք ու բանալի ես վաճառում, իսկ կողպեքի բանալին, հենց որ ձեռքիցդ ցած դրեցիր, փոքրանում-փոքրանում ու անհետանում է, այնպես որ խեղճ մարդը երբեք այլևս չի գտնում այն… Անշուշտ, շատ դժվար է որևէ մեկին այս գործի վրա բռնելը, որովհետև ոչ մի մագլ երբեք չի խոստովանի, որ իր բանալին փոքրացել ու անհետացել է։ Նա կշարունակի պնդել, որ պարզապես կորցրել է իր բանալին։ Աստվա՜ծ նրանց հետ։ Ես ուղղակի չեմ հասկանում նրանց հոգեբանությունը… Ի՜նչ ասես, որ չեն անի, մագիայի զորությունը անտեսելու և դրան, իրենց կարծիքով, տրամաբանական բացատրություն տալու համար, նույնիսկ եթե կախարդանքը պարզապես բերես ու նրանց աչքը խոթես… Բայց, թե ինչե՜ր է մեր բաժինը մինչև օրս հմայազերծել, ուղղակի չեք հավատա, եթե պատմեմ…</p>
<p>— ՕՐԻՆԱԿ, ԹՌՉՈՂ ԱՎՏՈՄԵՔԵՆԱՆԵՐ…</p>
<p>Տիկին Ուիզլին կանգնած էր սեղանի մոտ՝ ձեռքին թրի պես բռնած, մի երկար, երկսայր պատառաքաղ։ Պարոն Ուիզլիի աչքերն անմիջապես բացվեցին։ Նա մեղավոր արտահայտությամբ նայեց կնոջը։</p>
<p>— Ավ-վտոմեքենանե՞ր, ասում ես… Ըհ-հըմ… Մո՜լլի, հարազա՜տս…</p>
<p>— Այո՜, Ա՜րթուր, ավտոմեքենանե՜ր, — պատասխանեց տիկին Ուիզլին աչքերը փայլեցնելով։ — Պատկերացնու՞մ ես, մի հրաշագործ գնում է մի հին, ժանգոտած ավտոմեքենա և իր կնոջն ասում, որ իր ուզածն ընդամենը ավտոմեքենան մաս-մաս քանդելն է, որպեսզի տեսնի, թե ինչպես է այն աշխատում։ Մինչդեռ, իրականում, նա զբաղվում է ավտոմեքենան հմայելով, որպեսզի այն թռչել կարողանա։</p>
<p>Պարոն Ուիզլին ապշադեմ թարթեց աչքերը։</p>
<p>— Ըը՜մ, սիրունս, պիտի ասեմ քեզ, որ թեև այդ կախարդը, անշուշտ, պիտի… ըը՜մ… իր գեղեցկուհի կնոջը պատմած լիներ ճշմարտությունը… Սակայն նա միանգամայն կարող է զբաղվել նման ինքնագործունեությամբ՝ չխախտելով օրենքի և ոչ մի պահանջ… Օրենքի մեջ այսպիսի մի սողանցք կա… Քանի որ նա ինքը մեքենայով թռչելու մտադրություն չի ունեցել, ապա այն փաստը, որ մեքենան կարող է թռչել, դեռ բավարար հիմք չէ նրան պատասխանատվության կանչելու համար…</p>
<p>— Ա՜րթուր Ուի՛զլի, դու ինքդ ես հոգացել․ որպեսզի օրենքի մեջ նման սողանցք լինի, երբ նախարարության համար գրում էիր այդ օրենքի նախագիծը, — մեղադրող ցուցարարի պես բացահայտ համոզվածությամբ բղավեց տիկին Ուիզլին, — …որպեսզի կարողանաս անարգել քուջուջ անել այն մագլական աղբի մեջ, որը հավաքել ես ցախանոցում։ Եվ, ի գիտություն քեզ ասեմ, որ այս առավոտ Հարրին ժամանեց հենց այն ավտոմեքենայով, որով դու թռչելու մտադրություն չունեիր։</p>
<p>— Հարրի՞ն, — տարակուսանքի մեջ կրկնեց պարոն Ուիզլին, — Հարրին ո՞վ է…</p>
<p>Նա շուրջը նայեց, տեսավ Հարրիին և անմիջապես վեր ցատկեց տեղից։</p>
<p>— Տե՜ր աստված, ախր սա Հարրի Փոթթերն է… Անչափ ուրախ եմ ձեզ տեսնել։ Ռոնը մեզ այնքա՜ն է պատմել ձեր մասին։</p>
<p>— Քո որդիներն այս գիշեր թռել-գնացել էին Հարրիի հետևից և նրա հետ միասին թռել-վերադարձել տուն, — շարունակում էր բղավել տիկին Ուիզլին։ — Ի՞նչ կարող ես ասել այդ կապակցությամբ, հը՞…</p>
<p>— Իսկապե՞ս… Ի՞նչ է, տեղը-տեղին աշխատե՞ց… Աա՜յսինքն… ուզում էի ասել, որ դուք, ըըը՜… շատ վատ բան եք արել, տղանե՜ր, — ավելացրեց նա, նկատելով, որ տիկին Ուիզլիի աչքերից թռչող կայծերը շուտով բոցավառ կրակ կդառնան, — օ՜հ… Դուք, իրոք, շա՜տ վատ բան եք արել…</p>
<p>— Թող հիմա երկուսով գլուխ հանեն, — մրթմրթաց Ռոնը Հարրիի ականջին, — գնա՜նք, ցույց տամ քեզ իմ սենյակը։</p>
<p>Նրանք կամացուկ ծլկեցին խոհանոցից, նեղ միջանցքով դուրս եկան դեպի վեր տանող անբնական ծուռումուռ սանդուղքի տակ ու սկսեցին բարձրանալ։ Երրորդ սանդղահարթակում կրնկի վրա բաց դուռ կար։ Մինչև դուռը շրխկոցով կփակվեր, Հարրին հասցրեց ներսում տեսնել մի զույգ պայծառ խարտյաշ աչքեր, որոնք անթարթ նայում էին իրեն։</p>
<p>— Ջինին էր, — տեղեկացրեց Ռոնը, — չես պատկերացնի, թե որքան տարօրինակ է նրան այդքան ամաչկոտ տեսնելը։ Նա երբեք իր դուռը նույնիսկ չի էլ ծածկում։</p>
<p>Նրանք ևս երկու սանդղահարթակ բարձրացան ու վերջապես հասան տեղ-տեղ թափված ներկով մի դռան, որի վրա փակցված փոքրիկ ցուցանակն ազդարարում էր․ «Ռոնալդի սենյակը»։</p>
<p>Հարրին ներս մտավ՝ գլխով գրեթե քսվելով ձեղնահարկային թեք առաստաղին և աչքերը թարթեց։ Այնպիսի տպավորություն էր, ասես ներս քայլեց մի հնոցի մեջ։ Ռոնի սենյակում գրեթե ամեն ինչ ամենավառ, այրող երանգի նարնջագույն էր․ մահճակալի ծածկոցը, պատերը, նույնիսկ առաստաղը։ Հետո Հարրին հասկացավ, որ Ռոնը իր սենյակի պատերի հին պաստառը գրեթե ամբողջությամբ ծածկել էր իր սիրած քվիդիչի թիմի մարզիկների՝ նույն յոթ կախարդների ու վհուկների պաստառներով․ բոլորի հագին՝ վառ նարնջագույն մարզական պարեգոտներ, բոլորի ձեռքին՝ մարզական ցախավելներ, դեմքերին՝ լայն ժպիտներ, և բոլորը միաժամանակ եռանդուն ձեռքով էին անում բոլոր պաստառներից։</p>
<p>— Քո սիրած քվիդիչի թի՜մը… — ասաց Հարրին։</p>
<p>— Ը-հը… «Հերսթի Հրանոթները», — ասաց Ռոնը, մատնացույց</p>
<p>անելով իր վառ նարնջագույն ծածկոցը, որի վրա զինանշանի պես մեծ սև տառերով ասեղնագործված էին երկու մեծատառ «Հ» և հրանոթի փողից թռած մի կլոր արկ, — իններորդ տեղն են զբաղեցնում բարձր լիգայում։</p>
<p>Ռոնի դպրոցական դասագրքերն անկանոն թափված էին հատակի անկյունում, մի կույտ կոմիքսների կողքին, որոնք բոլորն էլ, ըստ երևույթին, միևնույն շարքից էին․ «Գլխակեր մագլ Մարտին Միքսի արկածները»։ Ռոնի կախարդական փայտիկը դրված էր պատուհանի գոգին կանգնած փոքր ակվարիումի կափարիչի վրա, իսկ ակվարիումի մեջ մի քանի տասնյակ շերեփուկներ էին վխտում, ու հենց ակվարիումի կողքին արևկող տաքանում էր Ռոնի չաղ, մոխրագույն առնետ Բոքոնը։</p>
<p>Հարրին մի քայլ արեց հատակին թափված՝ ինքն իրեն խառնվող ու բաժանվող խաղաքարտերի կույտի վրայով և դուրս նայեց փոքրիկ պատուհանից։ Դաշտի մեջ, ոչ այնքան հեռվում շատ լավ երևում էին մի խումբ գնոմներ, որոնք մեկը մյուսի հետևից գաղտագողի ներս էին սողոսկում Ուիզլիների այգու ցանկապատի տակից։ Հետո նա շրջվեց դեպի Ռոնը, որը նյարդայնացած դիտում էր նրան, ասես սպասելով նրա կարծիքին։</p>
<p>— Օի քիչ նեղվածք է, — արագ ասաց Ռոնը, — համեմատած մագլների մոտ քո ունեցած սենյակի հետ, և ընկած է ճիշտ ձեղնահարկում բնակվող վամպուրկի բնի տակ։ Չվախենաս, եթե այս գիշեր խողովակների զրնգոց կամ դիվաձայն ոռնոց լսես։</p>
<p>Բայց Հարրին լայն ժպտալով ասաց․</p>
<p>— Սա երբևէ իմ տեսած ամենալավ տունն է։</p>
<p>Ռոնի ականջները կարմրեցին։</p>
<hr />
</body></html>