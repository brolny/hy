<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 04">
<meta name="Description" content="Գաղտնի սրահը 04">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ չորրորդ<br>«Ֆլարիշ և Բլոթս» գրախանութում</h2>
<p>«Տոհմաորջում» կյանքն անհնար էր համեմատել Բեկտենիների նրբանցքի տան կյանքի հետ։ Դարզլիները սիրում էին, որ ամեն ինչ կատարելապես կանոնավոր ու կոկիկ լիներ։ Մինչդեռ Ուիզլիների տանը, կարծես, արտասովոր առարկաների ու անսպասելի իրադարձությունների տոնահանդես էր։ Հարրին անասելի ցնցում ապրեց, երբ առաջին անգամ աչքն ընկավ խոհանոցի բուխարուց վեր պատին կախված հայելու մեջ, և հայելին շատ անսպասելիորեն բղավեց․</p>
<p>— Վերնաշապիկդ կոճկի՜ր, փնթի՛…</p>
<p>Ձեղնահարկում բնակվող վամպուրկը (վամպուրկները մեռած վամպիրների ուրվականներն են) սկսում էր ոռնալ ու ջրի խողովակները զրնգացնել ամեն անգամ, երբ կարծում էր, թե տանը չափազանց լուռ ու հանգիստ է։ Ջորջի ու Ֆրեդի սենյակից պարբերաբար եկող պայթյունների ձայներն ընդունվում էին որպես բացարձակ նորմալ երևույթ։ Սակայն Ուիզլիների տանը Հարրիի համար ամենաանսովորը ոչ խոսող հայելին էր, ոչ էլ աղմկարար վամպուրկը, այլ այն հանգամանքը, որ բոլորը շատ սիրալիր ու բարեհամբույր էին իր նկատմամբ։</p>
<p>Տիկին Ուիզլին մեծ աղմուկ բարձրացրեց նրա կիսագուլպաների վիճակի կապակցությամբ և ամեն անգամ առնվազն չորս բաժին ուտելիք էր լցնում նրա ափսեի մեջ։ Պարոն Ուիզլին ճաշի սեղանի շուրջը Հարրիին միշտ նստեցնում էր իր կողքին, որպեսզի կարողանա, իր անսահման հետաքրքրասիրությանը հագուրդ տալով, ուզածի չափ հարցակոծել նրան մագլների կյանքի մասին․ մե՛կ խնդրում էր պատմել, թե ինչպես են աշխատում էլեկտրական խրոցներն ու վարդակները, մե՛կ՝ բացատրել փոստային համակարգի աշխատանքի սկզբունքը։</p>
<p>— Ապշեցուցի՛չ է, — ասում էր նա ամեն անգամ Հարրիի բացատրությունը լսելուց հետո, — ուղղակի հանճարե՜ղ է։ Անհավատալի է, թե ինչպես են մագլները կարողանում յոլա գնալ առանց կախարդանքի ու հմայանքի…</p>
<p>«Տոհմաորջում» հյուրընկալվելու օրից արդեն մեկ շաբաթ էր անցել, երբ մի արևոտ առավոտ Հարրին լուր ստացավ Հոգվարթսից։ Նա ու Ռոնը նախաճաշելու համար խոհանոց իջան ու տեր և տիկին Ուիզլիներին գտան արդեն սեղանի մոտ նստած զրուցելիս։ Ջինին նույնպես խոհանոցում էր, բայց Հարրիին տեսնելով այնպես ցնցվեց, որ իր կաթնաշիլայով թասիկը ուժեղ թրմփոցով շուռ տվեց հատակին։ Ջինին, կարծես, սովորություն էր դարձրել ամեն անգամ Հարրիին տեսնելիս ինչ-որ բան հատակին գցելը։ Նա անմիջապես սուզվեց սեղանի տակից իր թասիկը հանելու և դուրս եկավ՝ թշիկներն առավոտյան արևի պես շառագունած։ Ձևացնելով, որ ոչինչ էլ չի նկատել, Հարրին նստեց սեղանի մոտ և վերցրեց տիկին Ուիզլիի մեկնած ջեմ ու կարագով հացիկը։</p>
<p>— Դպրոցից նամակներ եք ստացել, — ասաց պարոն Ուիզլին՝ տղաներին մեկնելով մագաղաթանման դեղնավուն թղթից ծրարները, որոնց վրա զմրուխտագույն թանաքով գրված էին նրանց անունները, — Դամբլդորն արդեն գիտի, որ դու այստեղ ես, Հարրի։ Զարմանալի է, թե ինչպես է հաջողացնում միշտ առաջինը իմանալ բոլոր լուրերը։ Դուք էլ եք նամակներ ստացել, — ավելացրեց նա՝ դիմելով դեռ գիշերազգեստներով ու գզգզված մազերով խոհանոց իջած երկվորյակներին։</p>
<p>Մի քանի րոպե լռություն տիրեց։ Բոլորը լռեցին՝ ընթերցելով իրենց նամակները։ Հարրիի նամակում գրված էր, որ նա սովորականի պես սեպտեմբերի մեկին պետք է նստի Հոգվարթսի ճեպընթացը Քինգզ Քրոս կայարանում։ Նամակի մեջ կար նաև այդ տարվա համար անհրաժեշտ նոր դասագրքերի ցանկը։</p>
<p><b>«Երկրորդ դասարանի ուսանողներին անհրաժեշտ է ձեռք բերել հետևյալ դասագրքերը</b>․</p>
<p>* Հմայախոսքերի և դյութաղոթքների ժողովածու (2րդ դասարան), հեղինակ՝ Միրանդա Գոշոք․</p>
<p>* Մենամարտը մահագույժ բանշիի հետ, հեղինակ՝ Գիլդերոյ Լոքհարթ․</p>
<p>* ճամփորդությունը վամպուրկների հետքերով, հեղինակ՝ Գիլդերոյ Լոքհարթ</p>
<p>* Արձակուրդը ջադուների մոտ, հեղինակ՝ Գիլդերոյ Լոքհարթ․</p>
<p>* Ամառը տրոլների ճամբարում, հեղինակ՝ Գիլդերոյ Լոքհարթ․</p>
<p>* Նավագնացությունը կղզիաբնակ վամպիրների հետ, հեղինակ՝ Գիլդերոյ Լոքհարթ․</p>
<p>* Արշավանքը դարձվոր մարդագայլերի անտառներում, հեղինակ՝ Գիլդերոյ Լոքհարթ․</p>
<p>* Մեկ տարի՝ տիբեթյան ձնեմարդ յեթիների քոչակայանում, հեղինակ՝ ԳիլդերոյԼոքհարթ։»</p>
<p>Ֆրեդը՝ վերջացնելով ընթերցել իր ցանկը, Հարրիի ուսի վրայով աչքը գցեց նրա թերթիկի մեջ։</p>
<p>— Ձե՞զ էլ են հանձնարարել գնել Լոքհարթի բոլոր գրքերը, — հարցրեց նա, — Սև ուժերից ինքնապաշտպանության դասի նոր ուսուցիչը հաստատ Լոքհարթի երկրպագուներից է։ Գրազ գա՞նք, որ կին է լինելու։</p>
<p>Այդ պահին Ֆրեդն աչքերով հանդիպեց մոր հայացքին և դանակն ու հացն առնելով հարձակվեց կարագ ու ջեմի վրա, ասես սեղանին դրանից բացի ուրիշ ոչ մի կարևոր բան չկար իր համար։</p>
<p>— Պա՜հո՜… պատկերացնու՞մ եք, թե ինչքան փող արժե այս ամբողջ գրադարանը, — ասաց Ջորջը, արագ հայացք ձգելով ծնողների վրա, — Լոքհարթի բոլոր գրքերը շատ թանկ են…</p>
<p>— Հետո ի՞նչ… Կդիմանա՜նք, — ասաց տիկին Ուիզլին, բայց նրա թվացյալ անհոգ ձայնը խիստ մտահոգություն էր մատնում, — կարծում եմ, որ Ջինիի իրերի մեծ մասը կարելի է գնել էժանացված ապրանքների խանութներից։</p>
<p>— Օ՜հ, ուրեմն դու այս տարի Հոգվա՞րթս ես գալու, — Ջինիին հարցրեց Հարրին։</p>
<p>Ջինին թեթև գլխով արեց ու կարմրեց մինչև մազերի արմատները և տեղում անհանգիստ շարժվելով արմունկը պատահաբար դրեց կարագամանի մեջ։ Բարեբախտաբար, Հարրիից բացի ոչ ոք չնկատեց, որովհետև հենց այդ պահին ներս մտավ Ռոնի ավագ եղբայր Փերսին։ Նա արդեն կոկիկ հագնված ու սանրված էր, և Ավագի փայլեցրած կրծքանշանը շողշողում էր նրա հյուսած ժիլետի կրծքին։</p>
<p>— Բարի լույս բոլորի՜՜ն, — զվարթ ասաց Փերսին, — ի՜նչ լավ օր է այսօր։</p>
<p>Նա նստեց միակ դատարկ աթոռին և նույն վայրկյանին վեր թռավ տեղից՝ իր տակից հանելով մի մոխրագույն փետրավոր փոշեհավաք։ Առնվազն սկզբում Հարրիին թվաց, որ այդ փետրագունդը կարող էր միայն փոշի հավաքելու խոզանակ լինել, մինչև նա վերջապես չնկատեց, որ այն շնչում էր։</p>
<p>— երրո՜լ, — բացականչեց Ռոնը և Փերսիից վերցնելով ծռված թևով զառամյալ բվին, մի նամակ հանեց նրա թևի տակից։</p>
<p>— Վերջապե՜ս, Հերմիոնայից պատասխան է բերել։ Ես նրան գրել էի, որ պիտի փորձենք փախցնել քեզ Դարզլիների տանից։</p>
<p>Նա եյրոլին տարավ հետնամուտքի կողքին առաստաղից կախված ձողիկին թառելու։ Մի քանի անգամ փորձեց բվին տեղավորել ձողի վրա, բայց եյրոլն անդադար վայր էր սահում։ Վերջապես Ռոնը ճարահատյալ տեղավորեց նրան լվացք չորացնելու կանգի վրա և քթի տակ ինչ-որ բան մրթմրթալով ծերացած կենդանիների սրտաշարժ հավատարմության մասին, բացեց Հերմիոնայի նամակն ու անմիջապես սկսեց բարձրաձայն կարդալ․</p>
<p><b>«Սիրելի Ռոն և Հարրի, եթե այդտեղ ես</b>։</p>
<p><b>Հուսով եմ, որ ամեն ինչ բարեհաջող է ստացվել, և Հարրին արդեն ձեր տանն է, և դուք ոչ մի անօրինական բան չեք արել նրան ազատելու համար, որովհետև այդ դեպքում Հարրին ավելի մեծ փորձանքի մեջ կընկնի։ Ես, իրոք, շատ եմ անհանգստանում։ Եթե Հարրիի մոտ ամեն ինչ լավ է, ապա անմիջապես մի երկտող ուղարկեք ինձ</b>։</p>
<p><b>Սակայն լավ կլինի, եթե մեկ ուրիշ բվի հանձնարարեք փոստը, որովհետև այս խեղճ թռչունը ևս մեկ փոստային առաջադրանքից շունչը կփչի</b>։</p>
<p><b>Ես շատ զբաղված եմ դպրոցական ամառային առաջադրանքներով»</b>։</p>
<p>— Ի՞նչ առաջադրանք, — սարսափահար ու զարմացած հարցրեց Ռոնը, — արձակուրդները, ի՞նչ է, նրա համար չե՞ն… — և շարունակեց ընթերցել։</p>
<p><b>§ Հաջորդ չորեքշաբթի մենք գնալու ենք Լոնդոն իմ նոր դասագրքերն ու դպրոցական պիտույքները գնելու։ Պատկերացնու՞մ եք, ինչ լավ կլինի, եթե բոլորս հանդիպենք Շեղաձիգ փողոցում և միասին գնանք զբոսնելու</b>։</p>
<p><b>Անմիջապես տեղեկացրեք ինձ, թե ինչ է կատարվում ձեզ մոտ</b>։</p>
<p><b>Հերմիոնա»</b></p>
<p>— Շատ հարմար է ստացվում։ Մենք էլ կարող ենք գնալ գնումների, — ասաց տիկին Ուիզլին՝ սկսելով հավաքել սեղանը, — ինչո՞վ եք այսօր զբաղվելու դուք բոլորդ։</p>
<p>Հարրին, Ռոնը, Ջորջն ու Ֆրեդը պատրաստվում էին բարձրանալ մոտակա բլուրներից մեկի վրա, որտեղ գտնվում էր Ուիզլիների ընտանիքին պատկանող փարախը՝ շրջապատված տեսադաշտը հարևան գյուղից թաքցնող խիտ ծառերով, և մտադիր էին ամբողջ օրը նվիրել քվիդիչի մարզումներին, պայմանով, որ չափազանց բարձր չթռչեն։ Նրանք, իհարկե, չէին կարող իսկական քվիդիչային գնդակներով խաղալ, որովհետև շատ դժվար կլիներ որևէ բացատրություն տալ գյուղի բնակիչներին, եթե խաղի ժամանակ գնդակները հանկարծ ինքնագլուխ թռչեին-անցնեին գյուղի վրայով։ Գնդակների փոխարեն նրանք մեկը մյուսին խնձորներ էին նետում։ Ուիզլիները հերթով հեծնում էին Հարրիի «Նիմբուս երկու հազար» ցախավելը, որն անշուշտ նրանց ունեցածներից ամենալավն էր։ Ռոնի հին՝ «Գիսաստղը» երբեմն այնքան դանդաղ էր թռչում, որ հետ էր մնում նույնիսկ կողքով անցնող թիթեռներից։</p>
<p>Հինգ րոպեից նրանք՝ ցախավելներն ուսերին դրած, չորսով բարձրանում էին տան հետևում ընկած բլուրը։ Նրանք Փերսիին էլ հրավիրեցին միանալ իրենց, բայց նա ասաց, որ ինքը շատ զբաղված է։ Հարրին Փերսիին տեսնում էր միայն ուտելու ժամերին, խոհանոցի սեղանի մոտ։ Մնացած ամբողջ ժամանակ Փերսին փակվում էր իր սենյակում։</p>
<p>— Երնեկ իմանայինք, թե այդ ինչո՞վ է զբաղված, — մերթընդմերթ ասում էր Ֆրեդը խոժոռվելով։ — Նա վերջերս ինքն իրեն բոլորովին նման չի։ Նրա քննությունների արդյունքների ծրարը քո գալուց մեկ օր առաջ էր եկել։ Պատկերացնու՞մ ես, Փերսին տասերկու Հ․Ա․Մ․ է ստացել, բայց նույնիսկ կես րոպեի ցուցադրական ելույթ էլ չունեցավ։</p>
<p>— Հ․Ա․Մ․ նշանակում է Հրաշագործության առաջին մակարդակ, — բացատրեց Ջորջը, նկատելով, որ Հարրին տարակուսանքի մեջ էր։ — Բիլն էլ էր տասերկու Հ․Ա․Մ․ ստացել։ Եթե զգույշ չլինենք, շուտով ընտանիքում ևս մեկ «Առաջին տղա աշակերտ» կունենանք։ Նման խայտառակությանը ես ուղղակի չեմ դիմանա։</p>
<p>Բիլը Ուիզլիների ամենաավագ եղբայրն էր։ Նա և նրանից կրտսեր մյուս ավագը՝ Չարլին, արդեն ավարտել էին Հոգվարթսը։ Հարրին նրանցից ոչ մեկին դեռ չէր հանդիպել, սակայն գիտեր, որ Չարլին Ռոմանիայում վիշապների կենսաձևն էր ուսումնասիրում, իսկ Բիլը Եգիպտոսում աշխատում էր Գրինգոթս Հրաշագործական Բանկի եգիպտական մասնաճյուղում։</p>
<p>— Ուղղակի չեմ պատկերացնում, թե այս տարի մայրիկն ու հայրիկը ոնց են դուրս գալու մեր դպրոցական ծախսերի տակից, — ասաց Ջորջը քիչ անց։ — Հի՜նգ լրակազմ Լոքհարթի գրքերից… Իսկ Ջինիին նաև կախարդական փայտի՜կ է պետք, պարեգոտնե՜ր և էլ ինչ տեսակի ասես մանր՜մունր բաներ։</p>
<p>Հարրին ոչինչ չասաց։ Նա իրեն մի քիչ անհարմար էր զգում։ Լոնդոնում, Գրինգոթս բանկի ստորգետնյա պահոցներից մեկում նա իր ծնողներից ժառանգած մի փոքր կարողություն ուներ։ Անշուշտ, այդ փողերը նա կարող էր օգտագործել միայն հրաշագործների աշխարհում, և գալեոնները, սիքելներն ու նաթերը մագլական խանութներում բանի պետք չէին։ Նա իր գրինգոթսյան բանկային հաշվի մասին ոչինչ չէր ասել Դարզլիներին, որովհետև համոզված չէր, որ հրաշագործության հետ առնչվող ամեն ինչի հանդեպ նրանց տածած սարսափն ու խորշանքը նույնպիսի ուժով կարտահայտվեին նաև մի մեծ կույտ ոսկու նկատմամբ։</p>
<p>*</p>
<p>Հաջորդ չորեքշաբթի առավոտյան տիկին Ուիզլին բոլորին շատ վաղ արթնացրեց։ Խոզապուխտով ու պանրով վեցական բրդուջներով մի թեթև նախաճաշելուց հետո, նրանք ուսերին գցեցին իրենց թիկնոցները և խմբվեցին բուխարու շուրջը։ Տիկին Ուիզլին խոհանոցի դարակներից մեկից մի քառակուսի ալրատուփ վերցրեց և կափարիչը բացելով մտազբաղ նայեց պարունակությանը։</p>
<p>— Արդեն վերջանում է, Ար՜թուր, — հոգոցով ասաց նա։ — Այսօր անպատճառ պիտի մի քիչ էլ գնենք… Դեհ, ի՞նչ, առաջին հերթին ճանապարհ տանք հյուրին… Հարրի, առաջ անցիր, սիրելիս, իսկ մենք կգանք քո հետևից։</p>
<p>Եվ նա Հարրիին մեկնեց ալրատուփը։</p>
<p>Հարրին տարակուսանքով նայեց իր շուրջը կանգնածներին, որոնք ինչ՜որ բան էին սպասում իրենից։</p>
<p>— Ի՜իսկ ես ի՞նչ պիտի անեմ, — շվարած կակազեց նա։</p>
<p>— Ախր նա երբեք չի՜ ճամփորդել տեսլուղիով, — հանկարծ բացականչեց Ռոնը, — ների՜ր ինձ, Հա՜րրի, ես լրիվ մոռացել էի։</p>
<p>— Երբե՞ք, — հարցրեց տիկին Ուիզլին, — իսկ ինչպե՞ս էիր անցյալ տարի Շեղաձիգ փողոց գնացել գնումների համար։</p>
<p>— Մետրոյով…</p>
<p>— Իսկապե՞ս, — անչափ հետաքրքրված մեջ ընկավ պարոն Ուիզլին, — <b>էքսկապատոր</b> նստեցի՞ք… Իսկ ինչպե՞ս են…</p>
<p>— Մրթուր, դրա ժամանակը չէ, — ասաց տիկին Ուիզլին, — տեսլուղիով ճամփորդելը շատ ավելի արագ է, սիրելի՜ս։ Բայց, աստվա՜ծ իմ… եթե դու դեռ երբեք տեսլափոշի չես օգտագործել, ապա…</p>
<p>— Մեծ բան չի, մա՜մ, նրա մոտ շատ լավ էլ կստացվի, — ասաց Ֆրեդը, — Հա՜րրի, ուշադիր հետևի՜ր, թե մենք ինչ ենք անում։</p>
<p>Նա ալրամանից մի պտղունց փայլփլուն փոշի վերցրեց, մի քայլ արեց դեպի բուխարին և փոշին նետեց կրակի մեջ։</p>
<p>Բուխարու կրակը ուժեղ գվվոցով նարնջագույնից փոխվեց զմրուխտ կանաչի, և բոցերի լեզուները, դուրս ժայթքելով բուխարու շրջանակից, ոտքից գլուխ կլանեցին Ֆրեդին։ Նա կրակին ընդառաջ մի քայլ արեց ու բղավեց «Շեղաձի՜գ փողո՜ց» և մեկ ակնթարթում անէացավ։</p>
<p>— Պիտի հստակ ասես, տղա՜ս, — անհանգստացած խորհուրդ էր տալիս տիկին Ուիզլին, մինչ Ջորջն իր ձեռքը սուզել էր ալրամանի մեջ, — …և ուշադիր լինես, որ ճիշտ տեսլադարպասով դուրս գաս։</p>
<p>— ճիշտ ինչո՞վ… — արդեն անհանգստանալով կրկնեց Հարրին, մինչ կրակը կրկին ոռնաց և, կլանելով Ջորջին, հետ քաշվեց բուխարու մեջ։</p>
<p>— Այսինքն, ուզում էի ասել ճիշտ բուխարիով։ Պատկերացրո՜ւ, հրաշագործական աշխարհում հազարավոր բուխարիներ կան, որոնք տեսլուղու դարպասներն են, և դու կարող ես ընտրել, թե որտեղով ես ուզում դուրս գալ, բայց եթե ուզածդ տեղի անունը հստակ չասես…</p>
<p>— Մո՜լլի, նա գլուխ կհանի, այդպես մի՜ անհանգստացիր, — ասաց պարոն Ուիզլին, նույնպես մի պտղունց տեսլափոշի վերցնելով ալրամանից։</p>
<p>— Բայց, սիրելի՜ս, եթե նա հանկարծ սխալ տեղում դուրս գա ու մոլորվի, ի՞նչ ենք ասելու նրա մորաքրոջն ու մորաքրոջ ամուսնուն…</p>
<p>— Նրանք շատ ուրախ կլինեն, եթե ես ընդմիշտ կորչեմ, — տիկին Ուիզլիին հանգստացրեց Հարրին, — Դադլին նույնիսկ կմտածի, որ իմ կողմից շատ սրամիտ կատակ էր ծխնելույզի մեջ մոլորվելը։ Դրա մասին մի՜ անհանգստացեք։</p>
<p>— Դեհ, լավ… ուրեմն կգնաս Արթուրի հետևից, — ասաց տիկին Ուիզլին, — կրակի մեջ մտնելով՝ անմիջապես ասա, թե ուր ես գնում։</p>
<p>— Եվ արմունկներդ կողքերիդ կպած պահի՜ր, — խորհուրդ տվեց Ռոնը։</p>
<p>— Եվ աչքերդ էլ փակ կպահ՜ես, — շարունակեց տիկին Ուիզլին, — որպեսզի տեսլուղու մուրը աչքերիդ մեջ չընկնի…</p>
<p>— Հանգիստ կկանգնես, եթե տեղում թռվռաս, կարող ես սխալ բուխարուց դուրս թռչել։</p>
<p>— Հանկարծ խուճապի չմատնվես ու ժամանակից շուտ դուրս չգաս։ Սպասի՜ր, մինչև տեսնես Ֆրեդին ու Ջորջին։</p>
<p>Ուժերը լարելով, որպեսզի այդ ամենը մտապահի, Հարրին մի պտղունց տեսլափոշի վերցրեց և մոտեցավ բուխարուն։ Նա խոր շունչ քաշեց, փոշին նետեց կրակի մեջ և քայլ արեց դեպի բուխարու երախը։ Կրակը շոյեց նրան տաք քամու պես։ Հարրին բերանը բացեց և անմիջապես մի շունչ տաք մոխիր կուլ տալով՝ փռշտաց․</p>
<p>— Շըփ-շեղ-փռըշտ-աձի՜գ փողո՜ց…</p>
<p>Այնպիսի զգացողություն էր, ասես տաք քամին նրան կլանեց մի հսկայական փոշեկուլի խողովակի մեջ։ Թվում էր, թե նա շատ արագ սլանում էր անսահման երկար թունելով… Ականջների մեջ ոռնացող քամին պարզապես խլացնում էր… Նա փորձեց աչքերը լայն բացած պահել, բայց կանաչ բոցերի գալարապտույտից սիրտն անմիջապես սկսեց խառնել։ Ինչ-որ բան ուժեղ հարվածեց նրա արմունկին և նա առաջ քաշեց իր թիկնոցի փեշերը՝ շարունակելով դեռ սլանալ ու սլանալ… Այժմ այնպիսի զգացողություն էր, ասես ինչ-որ մեկը սառը ձեռքերով ծափ էր տալիս նրա դեմքի առաջ։ Կկոցած աչքերով՝ ակնոցի ապակիների միջով նայելով, նա տեսավ բուխարիների և դրանց հետևում լուսավորված մշուշապատ սենյակների մի երկար շարան… Խոզապուխտով բրդուջներն սկսեցին ըմբոստանալ նրա ստամոքսում… Հարրին կրկին փակեց աչքերը՝ ցանկանալով, որ ամեն ինչ արագ վերջանա և հանկարծ երեսնիվար առաջ ընկավ սառը քարե հատակին ու լսեց իր սեփական ակնոցի ապակիների ճաքոցը։</p>
<p>Գլխապտույտով ու ցավացող քթով, ոտքից գլուխ ծածկված մրով, ջանալով հնարավորին չափ անհոգ տեսք ընդունել, նա ոտքի կանգնեց՝ կոտրված ակնոցն աչքերին մոտ բռնած և հայտնաբերեց, որ մեն-մենակ է ու գաղափար իսկ չունի, թե որտեղ է գտնվում։ Առնվազն պարզ էր, որ ինքը կանգնած էր մի մեծ քարե բուխարու մեջ, աղոտ լուսավորված հրաշագործական խանութում, և դժվար թե սրահում գտնվող առարկաներից մեկնումեկը Հոգվարթսյան պիտույքների ցանկում լինելու որևէ հավակնություն ունենար։</p>
<p>Նրան ամենամոտ գտնվող ապակյա ցուցապահարանի դարակներից մեկին թավշյա բարձիկի վրա դրված էր լրիվ չորացած մի կնճռապատ ձեռք։ Մյուս դարակի վրա փռված էին ակնհայտորեն արյան բծերով ծածկված խաղաքարտեր, որոնց կողքին դրված էր ուղիղ Հարրիին նայող ապակյա մի աչք։ Պատերին փակցված էին չարոգի դիմագծերով սարսափազդու դիմակներ։ Վաճառասեղանի վրա կիտված էր մարդկային ոսկորների մի հավաքածու, իսկ առաստաղից կախված էին Հարրիին անծանոթ ժանգոտած ու սրածայր գործիքներ։ Դեռ ավելին, խանութի փոշոտ պատուհաններից երևացող մութ նեղլիկ փողոցը հաստատ բոլորովին էլ Շեղաձիգ փողոցը չէր։</p>
<p>«Որքան ավելի շուտ դուրս գամ այստեղից, այնքան ավելի լավ կլինի ինձ համար», — մտածեց Հարրին։</p>
<p>Երեսնիվայր անկումից դեռ մռմռացող քիթը շփելով, նա արագ ու անձայն շարժվեց դեպի դուռը, բայց նույնիսկ սրահի կեսն էլ դեռ չէր անցել, երբ ապակեպատ դռան հետևում երկու մարդ հայտնվեցին՝ խանութ մտնելու ակնհայտ մտադրությամբ։ Նրանցից մեկն այդ պահին Հարրիի համար ամենաանցանկալի անձնավորությունն էր, որին նա բնավ չէր ուզենա հանդիպել այդ վիճակում՝ մոլորված, ոտքից գլուխ մրով ծածկված ու կոտրված ապակիներով ակնոցը քթին։ Դա Դրաքո Մալֆոյն էր։</p>
<p>Հարրին արագ շուրջը նայեց և ձախից սև գույնի մի մեծ պահարան տեսավ։ Նա շեշտակի նետվեց պահարանի մեջ և ներսից դեպի իրեն քաշեց դռները՝ մի փոքր բացվածք թողնելով, որպեսզի տեսնի, թե ինչ էր կատարվելու սրահում։ Երկու վայրկյան անց դռան զանգակը ծլնգաց, և Մալֆոյը մտավ սրահ։ Դրաքոյին ուղեկցող մարդը կարող էր միայն նրա հայրը լինել։ Այդ մարդը նույնպես սուր դիմագծերով գունատ դեմք ուներ և Մալֆոյին շատ նման սառը, մոխրագույն աչքեր։ Պարոն Մալֆոյն անցավ խանութով՝ ծուլորեն զննելով դարակների վրա շարված առարկաները։ Մոտենալով վաճառասեղանին, նա վերցրեց այնտեղ դրված ձեռքի զանգը և ուժեղ զրնգացրեց։ Հետո շրջվեց դեպի իր որդին ու ասաց․</p>
<p>— Ոչնչի ձեռք չտաս, Դրաքո։</p>
<p>Դրաքոն, որը ձեռքը մեկնել էր ապակե աչքին, ասաց․</p>
<p>— Իսկ ես կարծում էի, որ պատրաստվում ես նվեր գնել ինձ համար։</p>
<p>— Ես արդեն ասել եմ քեզ, որ մարզական ցախավել եմ գնելու, — մատներով նյարդայնորեն թմբկահարելով վաճառասեղանը, ասաց հայրը։</p>
<p>— Ինչի՞ս է պետք, եթե ես միաբանության թիմում չեմ, — մռայլ ու կամակոր տեսք ընդունելով ասաց Դրաքոն, — Հարրի Փոթթերն անցած տարի «Նիմբուս երկու հազար» ստացավ և հատուկ թույլտվություն Դամբլդորից, որպեսզի առաջին դասարանցի լինելով հանդերձ՝ խաղա Գրիֆինդոր միաբանության թիմում։ Չէի ասի, որ ընդհանրապես լավ է խաղում, պարզապես հանրահայտ է… հանրահայտ՝ ճակատին մի հիմար սպի ունենալու պատճառով…</p>
<p>Դրաքոն կռացավ՝ ներքևի դարակին շարված գանգերը մոտիկից զննելու մտադրությամբ։</p>
<p>— …Բոլորի կարծիքով նա շատ խելոք է, այդ հիասքանչ Փոթթերը՝ իր ապուշ սպիով ու ցախավելով…</p>
<p>— Դու ինձ արդեն երևի երեսուներորդ անգամ ես պատմում այդ մասին, — կիսածածկ կոպերի տակից սառը հայացքով որդուն անթարթ նայելով ասաց պարոն Մալֆոյը, — և ես քեզ ամեն անգամ բացատրել եմ, որ առնվազն անշրջահայաց է Հարրի Փոթթերի նկատմամբ հիացմունքից պակաս զգացմունքներ ցուցադրելը, քանի դեռ մեր ռասայի մեծամասնությունը երկրպագում է նրան որպես Սև Լորդի անհետանալու պատճառ դարձած մեծագույն հերոսի… Ա՜հ, պարոն Բորգխն…</p>
<p>Մի կորամեջք տարեց մարդ էր հայտնվել վաճառասեղանի հետևում և ձեռքով ճակատից հետ էր տանում յուղոտ, երկար մազերը։</p>
<p>— Պարոն Մալֆո՜յ, ինչպիսի՜ հաճույք է ձեզ կրկին տեսնե՜լը, — ասաց մարդը իր մազերի նման յուղոտ ձայնով։ — Զմայլվա՜ծ եմ… ա՜խ, այստեղ է նաև երիտասարդ պարոն Մալֆո՜յը… Ինչպիսի՜ երջանկություն… Ինչո՞վ կարող եմ օգտակար լինել… Օ՜հ, դուք պետք է անպատճառ տեսնեք այս իրերը, հենց այսօր ենք ստացել, և գներն էլ միանգամայն խելամիտ են…</p>
<p>— Այսօր ես ոչինչ չեմ գնում, պարոն Բորգխն, այսօր ես վաճառում եմ, — ասաց պարոն Մալֆոյը։</p>
<p>— Վաճառու՞մ եք, — ժպիտը մի փոքր յուղազրկվեց պարոն Բորգինի դեմքին։</p>
<p>— Լսած կլինեք, երևի, որ Նախարարությունն այս օրերին խուզարկություններ է կատարում, — ասաց պարոն Մալֆոյը՝ մի փաթեթ մագաղաթ հանելով իր թիկնոցի ներքին գրպանից և բացելով այն, որպեսզի պարոն Բորգինը կարողանա ընթերցել, — տանը ես մի քանի… ըհ-հըմ, առարկաներ ունեմ, որոնք կարող են հեղինակազրկել ինձ, եթե երբևէ Նախարարությունից որոշեն ինձ նույնպես այցելել…</p>
<p>Պարոն Բորգինը մի պենսնե տեղադրեց քթին և սկսեց ուշադրությամբ ընթերցել առարկաների ցանկը։</p>
<p>— Մի՞թե Նախարարությունում կհանդգնեն անհանգստացնել ձեզ, պարոն Մալֆոյ։</p>
<p>Մալֆոյի շրթունքն արհամարհանքով կծկվեց։</p>
<p>— Ինձ դեռ չեն այցելել։ Մալֆոյ անունը դեռևս որոշակի հարգանք է ներշնչում, բայց Նախարարության ծառայողները հետզհետե ավելի հանդուգն ու լպիրշ են դառնում և քիթները խոթում են իրենց չվերաբերող բաների մեջ։ Լուրեր են պտտվում Մագլների պաշտպանության նոր օրինագծի մասին։ Կասկած չունեմ, որ դրա հետևում կանգնած է այդ ոջլոտ, մագլասեր Արթուր Ուիզլին…</p>
<p>Հարրին զգաց, ինչպես բարկությունը եռացող արյան մակընթացությամբ խփեց իր գլխին։</p>
<p>— …Եվ ինչպես տեսնում եք, այս թույներից մի քանիսը կարող են, անշուշտ, այնպիսի տպավորություն թողնել, ասես…</p>
<p>— Օ՜հ, լրիվ հասկանում եմ ձեզ, սըր… — ասաց պարոն Բորգինը, — թույլ կտա՞ք տեսնեմ…</p>
<p>— Սա կառնե՞ս ինձ համար, — Դրաքոն՝ ընդհատեց նրանց զրույցը՝ մատնացույց անելով թավշյա բարձիկի վրա դրված ոսկրացած ձեռքը։</p>
<p>— Ա՜հ… Լուսաճաճանչ ձեռքը, — ասաց պարոն Բորգինը,</p>
<p>ուշադրությունը շեղելով պարոն Մալֆոյի ցանկից և շտապելով Դրաքոյի մոտ, — ձեռքի մեջ մի մոմ եք դնում և այն լույս է տալիս միայն ձեռքը պահողի համար։ Գողերի ու կողոպտիչների լավագույն բարեկամը… Ձեր որդին իրոք լավ ճաշակ ունի, սը՛ր։</p>
<p>— Հուսով եմ, որ իմ որդին ավելի մեծ փառքի կարժանանա, քան գողերն ու կողոպտիչները, պարոն Բորգին, — սառնաշունչ ձայնով ասաց պարոն Մալֆոյը, և պարոն Բորգինը արագ ավելացրեց․</p>
<p>— Օ՜հ, պարոն Մալֆոյ, ես լավ իմաստո՜վ էի ասում… միայն լավ իմաստո՜վ…</p>
<p>— Սակայն, եթե նրա դպրոցական գնահատականները չբարձրանան, — նույնիսկ ավելի սառը շարունակեց պարոն Մալֆոյը, — հնարավոր է, որ նրան, իրոք, մնա միայն գողերին ու կողոպտիչներին ընկերանալը։</p>
<p>— Ես մեղավոր չեմ, — սկսեց պաշտպանվել Դրաքոն, — բոլոր ուսուցիչներն իրենց սիրելիներն ունեն։ Այդ Հերմիոնա Գրեյնջերը…</p>
<p>— Ես կարծում էի, որ առնվազն կամաչես խոստովանել, որ ոչ հրաշագործ ընտանիքից ինչ-որ աղջիկ առաջ է անցնում քեզնից բոլոր գնահատականներով, — արագ ընդհատեց նրան պարոն Մալֆոյը։</p>
<p>«Հ-հա՜… — մտածեց Հարրին, — …որքա՜ն հաճելի է Մալֆոյին</p>
<p>տեսնել այդպես ջղայնացած ու ստորացած»։</p>
<p>— Ամենուրեք նույն խայտառակությունն է տիրում, — կրկին յուղաձայն շարունակեց պարոն Բորգինը, — հրաշագործական արյունն արդեն ոչ մի արժեք չունի։</p>
<p>— Միայն ոչ ինձ համար, — ասաց պարոն Մալֆոյը՝ ուռցնելով իր երկար քթանցքները։</p>
<p>— Ոչ, ո՜չ, սըր… Անշուշտ, ոչ էլ ինձ համար, սը՛ր, — շտապեց հավաստիացնել պարոն Բորգինը՝ խոնարհվելով Մալֆոյի առաջ։</p>
<p>— Այդ դեպքում գուցե վերադառնա՞նք իմ ցանկին, — կարճ կտրեց պարոն Մալֆոյը, — ես շտապում եմ, Բո՜րգին, ես դեռ կարևոր գործեր ունեմ այսօր այլ վայրում։</p>
<p>Նրանք սկսեցին սակարկել։ Հարրին նյարդայնացած դիտում էր, թե ինչպես էր Դրաքոն ավելի ու ավելի մոտենում իր թաքստոցին՝ զննելով վաճառքի համար ցուցադրված առարկաները։ Նա մի պահ կանգ առավ՝ մահապատժի ենթարկված ծովահենի կախաղանի երկար թոկի պալարները զննելու, հետո կանգնեց, որպեսզի ընթերցի</p>
<p>ծիածանաքարերով զարդարված մի հրաշագեղ մանյակի տակ ամրացված ցուցանակը, որի վրա գրված էր․</p>
<p>Զ Գ ՈՒ Շ Ա Ց ՈՒ Մ․</p>
<p>Ձեռք չտալ։</p>
<p>Ա Ն Ի Ծ Վ Ա Ծ է։<br>Վաղաժամ մահ է պատճառել իր բոլոր տասնինը մագլ տիրուհիներին։</p>
<p>Դրաքոն շրջվեց և իր դիմաց տեսավ պահարանը։ Նա առաջ քայլեց ու ձեռքը մեկնեց պահարանի բռնակին…</p>
<p>— Պայմանավորվեցի՜նք, — ասաց պարոն Մալֆոյը վաճառասեղանի մոտ, — այստեղ արի՜, Դրա՜քո, գնացի՜նք։</p>
<p>Հարրին թևքով սրբեց ճակատի քրտինքը, երբ Դրաքոն շրջվեց, որպեսզի հեռանա։</p>
<p>— Բարին ընդ ձեզ, պարոն Բորգի՜ն, — ես կսպասեմ ձեզ իմ դղյակում վաղն առավոտյան։</p>
<p>Դուռը փակվելուն պես անհետացավ նաև պարոն Բորգինի դեմքի շողոմատես յուղալի արտահայտությունը։</p>
<p>— Ձեր բարին թող ձեր գլխին կպչի, պարոն Մալֆո՜յ, — անսպասելի բամբ ձայնով ասաց նա, — և եթե մարդիկ ճիշտ են ասում, ապա դուք ձեր դղյակում թաքցրածների նույնիսկ կեսը դեռ ցույց չեք տվել ինձ…</p>
<p>Մռայլորեն ինչ-որ բան փնթփնթալով, պարոն Բորգինը անհետացավ ներքին սենյակում։ Հարրին մի րոպե սպասեց, որպեսզի համոզվի, որ նա հետ չի վերադառնա, ու որքան կարող էր կամացուկ դուրս սողոսկեց պահարանից։ Արագ անցնելով ապակյա ցուցապահարանների կողքով, նա դուրս թռավ խանութի դռնից։</p>
<p>Կոտրած ապակիներով ակնոցը քթին բռնած, Հարրին շուրջը նայեց։ Նա դուրս էր եկել մի նեղլիկ մռայլ փողոց, որը կարծես ծայրից ծայր զբաղեցրել էին միայն սև մագիայի առարկաներ վաճառող խանութները։ Այն խանութը, որից նա դուրս եկավ, կոչվում էր «Բորգին և Բուրքս» և կարծես շարքի մեջ ամենամեծն էր։ Ուղիղ նրա դիմաց գտնվող կրպակի ցուցափեղկում շարված էին սարսափազդու չորացած գլուխներ, իսկ երկու դուռ այն կողմ գտնվող ցուցափեղկում դրված էր մի մեծ ապակյա վանդակ՝ ահարկու մեծ ու կենդանի, սև սարդերով։ Դռներից մեկի ստվերից աղքատիկ հագնված երկու կախարդներ դիտում էին փողոցում հայտնված Հարրիին և ինչ-որ բան փսփսում միմյանց։ Իրեն անապահով ու անվստահ զգալով, Հարրին սկսեց քայլել՝ չիմանալով, թե ուր է գնում, փորձելով մի ձեռքով քթի վրա պահել կոտրված ակնոցը և հուսահատորեն ջանալով հույսը չկորցնել, որ շուտով կգտնի այդտեղից դուրս տանող ճանապարհը։</p>
<p>Թունավոր մոմեր վաճառող մի խանութի տանիքից կախված հինավուրց փայտյա ցուցանակից Հարրին վերջապես իմացավ, որ ինքը գտնվում է Գիշերափթիթ փողոցում։ Բայց դրանից բնավ օգուտ չկար, որովհետև նա երբեք նույնիսկ չէր էլ լսել նման փողոցի գոյության մասին։ Հարրին ենթադրեց, որ Ուիզլիների բուխարին մտնելիս, մոխրից փռշտալու պատճառով ինքը հստակ չէր արտասանել իր ուղևորության վայրի անունը։ Փորձելով խուճապի չմատնվել, նա մտածում էր, թե ինչ էր անելու։</p>
<p>— Հո չե՞ս մոլորվել, սիրունի՜կս, — մի ձայն հնչեց նրա ականջի տակ՝ այնքան անսպասելի ու տհաճ, որ Հարրին ակամա ցնցվեց։</p>
<p>Մի տարեց վհուկ էր կանգնած նրա կողքին՝ ձեռքերի մեջ պահած մի մեծ սկուտեղ, որի պարունակությունը, ի սարսափ Հարրիի, շատ նման էր կողք-կողքի հավասար շարված մարդկային ամբողջական եղունգների։ Նա ժպտաց՝ Հարրիին ցուցադրելով իր գրեթե անատամ բերանի սև ճեղքը։ Հարրին հետ քաշվեց։</p>
<p>— Ես չեմ մոլորվել, շնորհակալություն, — արագ ասաց նա, — ես ուղղակի…</p>
<p>— ՀԱ՜ՐՐԻ… էդ ի՞նչ ես կորցրել ես կողմերում։</p>
<p>Հարրիի սիրտն ասես դուրս թռավ կրծքավանդակից։ Նույնը կատարվեց և վհուկի հետ, որովհետև նրա սկուտեղը մեծ աղմուկով զրմփաց գետնին։ Վհուկն սկսեց անիծելով ու հայհոյելով գետնից հավաքել սկուտեղի ցաքուցրիվ թափթփված պարունակությունը, մինչ Հոգվարթսի դարպասների պահապան աժդահա Հագրիդը լոք-լոք քայլերով փողոցի ծայրից շեղաձիգ շտապում էր նրանց կողմը՝ գզգզված մազերի ու մորուքի բաշի միջից պսպղացնելով սև բզեզների նման փայլուն աչքերը։</p>
<p>— Հագրի՜դ… — մեծագույն հանգստությամբ տնքաց Հարրին, — ես մոլորվել էի… Տեսլափոշին…</p>
<p>Հագրիդն ուղղակի ճանկեց Հարրիի ծոծրակի մազերը և նրան հեռու քաշեց պառավ վհուկից՝ մեկ անգամ ևս նրա ձեռքից ցած գցելով եղունգներով սկուտեղը։ Վհուկի ճիչերը նրանց ուղեկցեցին ծուռումուռ փողոցով անցնելու ամբողջ ճանապարհին և մարեցին միայն այն ժամանակ, երբ մի կողմնատար նրբանցք մտնելով, նրանք վերջապես դուրս եկան արևի լույսով ողողված զուգահեռ փողոցը։ Հարրին հեռվում տեսավ մի շատ ծանոթ սպիտակափայլ մարմարյա շինություն, որը Գրինգոթս բանկի շենքն էր։ Հագրիդը նրան ուղիղ Շեղաձիգ փողոց էր դուրս բերել։</p>
<p>— էս ի՜նչ տեսք ունես, — խռպոտ ձայնով ասաց Հագրիդը, այնպիսի ուժով թափ տալով Հարրիի վրա նստած մուրը, որ քիչ մնաց նրան հրեր– գցեր վիշապի թրիքով լի մի տակառի մեջ, որը դրված էր դեղատներից մեկի շքամուտքի մոտ, — դու ի՞նչ գործ ունես Գիշերափթիթ փողոցում… Չգիտեմ, թե ինչ ասեմ… Ախր շա՜տ անպարկեշտ տեղ է օրինավոր հրաշագործի համար… Սկի պետք չէր, որ որևէ մեկը քեզ էնտեղ տեսներ…</p>
<p>— Ես արդեն հասկացա, — ասաց Հարրին, — փորձելով գլուխը փախցնել իր մազերը մրից թափ տալու Հագրիդի հաջորդ փորձերից, — ասացի չէ՞, որ մոլորվել էի, իսկ դու ի՞նչ էիր անում այնտեղ։</p>
<p>— Մսակեր խխունջներ սատկացնող թույն էի փնտրում, մրթմրթաց Հագրիդը, — դրանք տարածվել են դպրոցի բանջարանոցում և ոչնչացնում են բոլոր կաղամբները, իսկ հասարակ խխունջների վրա ազդող դեղից չեն սատկում։ Հո, մենակ չե՞ս։</p>
<p>— Ես Ուիզլիների հետ եմ եկել, բայց մենք կորցրինք իրար, — բացատրեց Հարրին, — հիմա պետք է շտապ փորձեմ գտնել նրանց…</p>
<p>Հագրիդն ու Հարրին քայլեցին փողոցն ի վար։</p>
<p>— Ինչու՞ ինձ ոչ մի անգամ պատասխան նամակ չգրեցիր, — ասաց Հագրիդը, մինչ Հարրին գրեթե վազում էր նրա կողքով (նա ստիպված էր երեք քայլ անել Հագրիդի աժդահա ոտքերի ամեն մի քայլին հավասարվելու համար)։ Հարրին պատմեց Դոբիի և Դարզլիների մասին։</p>
<p>— Ցնդած մագլնե՜ր, — գռմռաց Հագրիդը, — այ, թե շուտ իմանայի՜…</p>
<p>— Հարրի, Հարրի, այս կո՜ղմը…</p>
<p>Հարրին շրջվեց ու տեսավ Հերմիոնա Գրեյնջերին՝ կանգնած Գրինգոթսի շքամուտքի սպիտակ աստիճաններին։ Հերմիոնան վազեց նրանց ընդառաջ՝ ծածանելով իր շագանակագույն խիտ մազերը։</p>
<p>— Ողջույն, Հա՜գրիդ… Օհ, ի՜նչ լավ է ձեզ երկուսիդ կրկին տեսնելը։ Ի՞նչ է պատահել ակնոցիդ… Դու էլ ե՞ս Գրինգոթս գալիս, Հա՜րրի։</p>
<p>— Հենց որ գտնեմ Ուիզլիներին, — ասաց Հարրին։</p>
<p>— Շատ փնտրելու կարիք չի լինի, ահա նրանք գալիս են, — լայնաժպիտ ասաց Հագրիդը։</p>
<p>Հարրին ու Հերմիոնան շրջվեցին։ Մարդկանցով լեփ-լեցուն փողոցով վազեվազ գալիս էին Ռոնը, Ֆրեդը, Ջորջը, Փերսին և պարոն Ուիզլին։</p>
<p>— Հարրի՜, — շնչակտուր ասաց պարոն Ուիզլին, — մենք հույս ունեինք, որ դու միայն մեկ տեսլադարպաս ես բաց թողել, — նա թաշկինակով սրբեց իր ճաղատ գլուխը, — Մոլլին ուղղակի խելքը թռցրել է անհանգստությունից, հիմա նա էլ այստեղ կգա։</p>
<p>— Որտե՞ղ ես դուրս եկել, — հարցրեց Ռոնը։</p>
<p>— Գիշերափթիթ փողոցում… — մռայլ մրթմրթաց Հագրիդը։</p>
<p>— Բախտավո՜ր… — տնքացին Ֆրեդն ու Ջորջը միասին։</p>
<p>— Մեզ երբեք թույլ չեն տվել այնտեղ մտնել, — նախանձաթոր ասաց Ռոնը։</p>
<p>— Հա՜, շատ բան կուզեիք, բա չէ՜… Ա՜յ, կզարմանայի, որ թույլ տված լինեին, — մռնչաց Հագրիդը։</p>
<p>Տիկին Ուիզլին վազքով մտավ տեսադաշտ, մի ձեռքում կատաղի ծածանելով իր կանացի պայուսակը և մյուսով՝ ամուր բռնած թռչկոտելով վազող Ջինիի ձեռքը։</p>
<p>— Օ՛խ, Հարրի… Ա՜խ, տղաս… Փառք աստծո… Այս ի՜նչ</p>
<p>անշրջահայաց բան արեցինք… ո՜ւր ասես կարող էիր հայտնվել…</p>
<p>Հազիվ շնչելով, նա իր պայուսակից հանեց հագուստի մի մեծ խոզանակ և սկսեց Հարրիի ուսերից թափ տալ Հագրիդի հարվածներին դիմացած մուրը։ Պարոն Ուիզլին վերցրեց Հարրիի ակնոցը, իր կախարդական փայտիկով թեթևակի հարվածեց դրան և վերադարձրեց Հարրիին՝ ասես հենց նոր խանութից գնված, փայլուն ու սարքին։</p>
<p>— Դեհ, ես արդեն պիտի գնամ, — ասաց Հագրիդը, որի ձեռքից կառչել էր տիկին Ուիզլին՝ անվերջանալի շնորհակալություններով։ (Աստվա՜ծ իմ… Գիշերափթի՜թ փողոցում… Ի՞նչ ասես կարող էր պատահել նրա հետ, եթե չգտնեիր նրան, Հա՜գրիդ…)։ — Դեհ, կտեսնվենք Հոգվարթսում, — և Հագրիդը հեռացավ՝ փողոցի մարդաշատ ամբոխից գրեթե երկու գլուխ բարձր՝ ճոճվելով իր լոք-լոք, մեկ ու կես մետրանոց քայլերով։</p>
<p>— Ապա կռահեք, թե ու՞մ եմ տեսել «Բորգին և Բուրքս»–ում, — Ռոնին ու Հերմիոնային ասաց Հարրին, մինչ նրանք բարձրանում էին Գրինգոթսի աստիճաններով, — Մալֆոյին ու նրա հորը։</p>
<p>— Լուցիուս Մալֆոյն ինչ-որ բան գնե՞ց այնտեղից, — նրանց հետևից անմիջապես հարցրեց պարոն Ուիզլին։</p>
<p>— Ո՜՛չ, նա վաճառում էր։</p>
<p>— Ա-հա՜, ուրեմն անհանգստացե՜լ է, — ասաց պարոն Ուիզլին չարախինդ բավարարվածությամբ։ — Օ՜խ, ինչպե՜ս կուզենայի բռնել</p>
<p>Լուցիուս Մալֆոյին որևէ օրենք խախտելու համար…</p>
<p>— Զգուշացի՜ր, Ա՜րթուր, — նրա խոսքը կտրեց տիկին Ուիզլին։ Այդ պահին Գրինգոթսի գոբլիններից մեկը խոնարհվելով դռները բացեց նրանց առաջ։ — Այդ ընտանիքից լավ բան չի կարելի սպասել։ Մի՜ փորձիր ավելի մեծ կտոր կծել, քան կկարողանաս կուլ տալ։</p>
<p>— Ուրեմն քո կարծիքով ես Լուցիուս Մալֆոյի հավասարակիցը չեմ, հա՞… — վրդովված ասաց պարոն Ուիզլին, բայց գրեթե նույն վայրկյանին մոռացավ իր վրդովմունքը՝ տեսնելով Հերմիոնայի ծնողներին, ովքեր նյարդային տեսքով կանգնած էին մարմարյա սրահի երկարությամբ ձգվող սպասարկման մեծ սեղանի մոտ և համբերատար սպասում էին, որպեսզի Հերմիոնան իրենց ներկայացնի մյուսներին։</p>
<p>— Բայց ախր դուք մա՜գլ եք, — ասաց պարոն Ուիզլին հիացմունքով, — մենք պետք է միասին մի բան խմենք։ Այդ ի՞նչ է ձեր ձեռքին։ Օ՜հ, դուք պատրաստվում եք մագլական փողեր փոխել։ Մո՜լլի, այս կողմը նայի՜ր, — նա հիացած մատնացույց արեց պարոն Գրեյնջերի ձեռքի տաս ֆունտանոց թղթադրամները։</p>
<p>— Հետո այստեղ կհանդիպենք, — ասաց Ռոնը Հերմիոնային, և Գրինգոթսի գոբլիններից մեկի հետևից Հարրին ու բոլոր Ուիզլիները գնացին դեպի իրենց պահոցները։ Նրանք պահոցներին հասան գոբլինների փոքր վագոնիկներով, որոնք տեղաշարժվում էին բանկի տակ գտնվող ստորգետնյա թունելներով։ Հարրին արդեն կարոտել էր վագոնիկով անցյալ տարվա գլխապտույտ ճամփորդությանը և մեծ հաճույք ստացավ դեպի Ուիզլիների պահոցը տանող սրընթաց ճանապարհից, բայց իրեն ահավոր վատ զգաց, նույնիսկ ավելի վատ, քան զգում էր Գիշերափթիթ փողոցում մոլորված ժամանակ, երբ պահոցի դուռը բացվեց։ Ներսում արծաթյա սիքելների մի շատ փոքրիկ կույտ կար, և ընդամենը մեկ ոսկյա գալեոն։ Տիկին Ուիզլին շոշափեց բոլոր անկյունները, մինչև փողն իր քսակի մեջ լցնելը։ Հարրին իրեն ավելի վատ զգաց, երբ նրանք հասան իր պահոցին։ Նա նույնիսկ փորձեց մարմնով ծածկել պահոցի ներսը, երբ արագ-արագ մի քանի բուռ մետաղադրամ էր լցնում կաշվե քսակի մեջ։</p>
<p>Վերադառնալով բանկի շքամուտքի մարմարյա աստիճանների մոտ, նրանք բոլորը փոքր խմբերի բաժանվեցին։ Փերսին շատ ցրված տեսքով ասաց, որ իրեն նոր գրչափետուր է պետք ու հեռացավ։ Ֆրեդն ու Ջորջը փողոցում հանդիպեցին իրենց դպրոցական ընկեր Լի Ջորդանին։ Տիկին Ուիզլին ու Ջինին պիտի գնային էժանացված պարեգոտների խանութը։ Պարոն Ուիզլին անառարկելիորեն հրավիրում էր Գրեյնջերներին «Ծակ տաշտում» միասին մի բան խմելու։</p>
<p>— Բոլորս մեկ ժամից կհանդիպենք «Ֆլարիշ և Բլոթս» գրախանութում ձեր դասագրքերն առնելու համար, — ասաց տիկին Ուիզլին և Ջինիի ձեռքը բռնած հեռացավ, — և ոչ մի քայլ Գիշերափթիթ փողոցի ուղղությամբ, — սպառնալից բղավեց նա երկվորյակների հետևից։</p>
<p>Հարրին, Ռոնը և Հերմիոնան միասին քայլեցին սալահատակ ոլորապտույտ փողոցով։ Հարրիի գրպանում ուրախ-ուրախ զրնգում էր ոսկյա, արծաթյա ու բրոնզյա մետաղադրամներով լի քսակը և անհամբերությամբ սպասում, որ իրեն դատարկեն։ Հարրին ելակով ու գետնանուշով պաղպաղակներ գնեց բոլորի համար։ Բերաններն ուրախ-ուրախ չփչփացնելով նրանք անհոգ քայլեցին փողոցով, զննելով խանութների զարմանահրաշ ցուցափեղկերը։ Ռոնը նախանձաթոր հայացքով երկար նայեց «Հերսթի հրանոթներ» թիմի մարզական հանդերձանքի ամբողջական լրակազմին, որը ցուցադրված էր «Քվիդիչի բարձրորակ պարագաներ» խանութի ցուցափեղկում։ Նա հաստատ դեռ երկար ժամանակ տեղից չէր շարժվի, եթե Հերմիոնան գրեթե ուժով նրան քարշ չտար հաջորդ խանութը՝ թանաք ու մագաղաթանման թուղթ գնելու համար։ Ծիծաղաշարժ ու ծաղրածին կախարդական իրերի «Փուչ-Տռուզ» կոչվող խանութում նրանք հանդիպեցին Ֆրեդին, Ջորջին ու Լի Ջորդանին, ովքեր զբաղված էին «Դոկտոր Ֆիլիբուստերի անկրակ հրավառության» գլանակների իրենց պաշարները համալրելով։ Իսկ հնավաճառի նեղլիկ խանութում, որտեղ ջարդված կախարդական փայտիկներ, ծռված բրոնզյա կշեռքներ և հմայադեղերի բծերով ծածկված թիկնոցներ էին վաճառում, նրանք հանդիպեցին Փերսիին, որն ամբողջ ուշադրությամբ խորասուզված էր մի բարալիկ ու անսահման ձանձրալի գրքի ընթերցանության մեջ։ Գրքի վերնագիրն ազդարարում էր՝ «Մեծ փառքի հասած Ավագների տարեգրությունը»։</p>
<p>— «Հոգվարթսի Ավագների և նրանց հետագա կարիերաների ժամանակագրական ուսումնասիրությունը», — բարձրաձայն կարդաց Ռոնը՝ գրքի կազմի հետևում գրված ազդագիրը, — շատ խոստումնալից է հնչում…</p>
<p>— Հանգիստ թողե՜ք ինձ, — կարճ ասաց Փերսին։</p>
<p>— Իրոք, շատ պատվախնդիր է մեր Փերսին։ Նա ամեն ինչ արդեն ծրագրել է և հաստատ մտադիր է Հրաշագործության նախարար դառնալ… — Ռոնը կիսաձայն տեղեկացրեց Հարրիին ու Հերմիոնային, երբ նրանք հեռանում էին խանութից։</p>
<p>Մեկ ժամ անց նրանք ուղևորվեցին դեպի «Ֆլարիշ և Բլոթս» գրախանութը։ Սակայն նրանցից բացի փողոցով այդ ուղղությամբ մարդկանց մի մեծ բազմություն էր գնում։ Եվ երբ մոտեցան խանութին, դռների մոտ խմբված մի մեծ ամբոխ տեսան։ Բազմաթիվ մարդիկ փորձում էին միաժամանակ ներս մտնել գրախանութ։ Պատճառը պարզ դարձավ, երբ ավելի մոտենալով, ընթերցեցին խանութի երկրորդ հարկի պատուհաններին ծայրից ծայր ձգված ազդագիրը, որի վրա գրված էր․</p>
<p>Ա 3 Ս Օ Ր ժամը 12։30–ից մինչև 16։30–ը</p>
<p>ԳԻԼԴԵՐՈՅ ԼՈՔՀԱՐԹԸ</p>
<p>կստորագրի՝<br>«ԻՄ ՀՐԱՇԱԳՈՐԾ ԿՅԱՆՔԸ» ինքնակենսագրական աշխատության օրինակների վրա։</p>
<p>— Ա՜խ, պատկերացնու՞մ եք, մենք հիմա կարող ենք հանդիպել նրան, — ուրախացած բացականչեց Հերմիոնան, — ուզում էի ասել… ի վերջո, այս տարի մեր գրեթե բոլոր դասագրքերի հեղինակը Գիլդերոյ Լոքհարթն է։</p>
<p>Ամբոխը հիմնականում կազմված էր տիկին Ուիզլիի տարիքի վհուկներից։ Դռների մոտ, դեմքին ծայրահեղ դժբախտ</p>
<p>արտահայտությամբ, կանգնած դյութը հոգնած ձայնով կրկնում էր․</p>
<p>— Հանգի՜ստ, խնդրում եմ, տիկնա՜յք… Մի՜ հրեք, խնդրում եմ… Գրքերի մասին մի՜ մոռացեք…</p>
<p>Հարրին, Ռոնը և Հերմիոնան ներս խցկվեցին։ Մի երկար հերթ ոլորապտույտ ձգվում էր դեպի խանութի հետնամասը, որտեղ Գիլդերոյ Լոքհարթը ստորագրում էր իր գրքերի վրա։ Վերցնելով «Մենամարտ մահագույժ բանշիի հետ» գրքի մեկական օրինակ, նրանք հերթի երկայնքով առաջ գնացին մինչև այն տեղը, որտեղ արդեն կանգնած էին մյուս Ուիզլիներն ու տեր և տիկին Գրեյնջերները։</p>
<p>— Օ՛հ, ահա և դուք, — ասաց տիկին Ուիզլին, — ճիշտ ժամանակին եկաք, — նա շատ հուզված ձայն ուներ և անդադար մազերն էր ուղղում։ — Մեկ րոպեից մենք նրան կտեսնենք…</p>
<p>Գիլդերոյ Լոքհարթը դանդաղ մտավ տեսադաշտ։ Նա նստած էր սեղանի մոտ՝ շրջապատված իր իսկ մեծ լուսանկարներով, որոնցից յուրաքանչյուրից նա ինքն անձամբ մտերմավարի աչքով էր անում ու շլացնում բոլոր նայողներին իր ձյունաճերմակ ատամների ճաճանչափայլ ժպիտով։ Կենդանի Լոքհարթի հագին շափյուղագույն պարեգոտ էր, ճիշտ նույն երկնագույն երանգի, ինչ նրա աչքերն էին, և նրա սրածայր կախարդական գլխարկը, միտումնավոր անփութությամբ թեք դրված էր ալիք-ալիք ուսերին թափվող ոսկեգույն մազերին։</p>
<p>Շատ ջղային տեսքով մի կարճահասակ մարդ պար էր գալիս նրա շուրջը՝ սև գույնի մեծ լուսանկարչական խցիկով լուսանկարելով Լոքհարթին բոլոր հնարավոր անկյուններից և ամեն ճրթոցի հետ կուրացնող ճաճանչներ էր հանում ու բոսորագույն ծխի քուլաներ սփռում խցիկի շուրջը։</p>
<p>— ճամփա տուր, — հոխորտաց նա Ռոնի վրա հետ-հետ քայլելով, որպեսզի ավելի լավ կադր բռնի, — սա «Մարգարե» օրաթերթի համար է։</p>
<p>— Մե՜ծ բան, — մրթմրթաց Ռոնը, շփելով լուսանկարչի կողմից տրորված ոտքը։</p>
<p>Գիլդերոյ Լոքհարթը լսեց նրան ու վեր նայեց։ Նա տեսավ Ռոնին և… հետո տեսավ Հարրիին։ Մի պահ նա անթարթ նայեց Հարրիին, հետո հանկարծ ոտքի ցատկեց ու ցուցադրաբար բղավեց․</p>
<p>— ո՜ւմ եմ տեսնում… Արդյոք, Հարրի Փոթթերը չէ՞ այս երիտասարդը։</p>
<p>Ամբոխը երկու կեսի բաժանվեց՝ ալեկոծվելով հուզված շշուկներից։ Լոքհարթն առաջ նետվեց, ճանկեց Հարրիի ձեռքը և նրան քաշեց դեպի իր սեղանը։ Ամբոխը բուռն ծափահարեց։ Հարրիի դեմքն ալ կարմիր էր դարձել, երբ Լոքհարթն սկսեց ջերմեռանդորեն թափահարել նրա ձեռքը լուսանկարչի խցիկի առաջ, որը խելակորույս արագությամբ ճրթճրթացնում էր իր խցիկը՝ բոսորագույն ծխի քուլաներ տարածելով Ուիզլիների վրա։</p>
<p>— Մե՜ծ, իսկակա՜ն ժպիտ, Հարրի, — գրեթե չշարժելով ժպիտի մեջ ձգված շրթունքները, լուսաճաճանչ ատամների արանքից ասաց Լոքհարթը, — ես ու դու միասին արժանի ենք առաջին էջին։</p>
<p>Հարրիի ձեռքն այնպես էր թմրել Լոքհարթի աքցանի պես ուժեղ սեղմումից ու ջերմեռանդ թափահարումներից, որ արդեն անզգայացել էր, երբ Լոքհարթը, վերջապես, բաց թողեց այն։ Հարրին փորձեց հետ ծլկել Ուիզլիների մոտ, բայց Լոքհարթը ձեռքը գցեց նրա ուսին և Հարրիին ամուր սեղմեց իր կողքին։</p>
<p>— Տիկնա՜յք և պարոնա՜յք, — բարձրաձայն ասաց նա ձեռքով լռեցնելով բազմությանը, — ինչպիսի՜ հիշարժան պահի եք մասնակցում բոլորդ։ Կատարելապես հարմար պահ է ստեղծվել մի փոքրիկ հայտարարություն անելու համար՝ հայտարարություն, որը ես միառժամանակ գաղտնի էի պահում բոլորից։ Երբ երիտասարդ Հարրին այսօր մտավ «Ֆլարիշ և Բլոթս» գրախանութը, նա ընդամենը ցանկանում էր գնել իմ ինքնակենսագրությունը․ որը ես այժմ մեծագույն հաճույքով կնվիրեմ նրան, — ամբոխը կրկին ծափահարեց, — մինչդեռ նա չէր էլ կարող մտածել, — շարունակեց Լոքհարթը, անդադար ցնցելով Հարրիին, ինչից նրա ակնոցը սահեց հասավ քթի ծայրին, — որ շուտով շատ ավելին է ստանալու, քան իմ հրաշագործ ինքնակենսագրությունը։ Հարրին և նրա ուսանող ընկերները շուտով հնարավորություն կունենան փաստացի վայելելու իմ իրական հրաշագործական ներկայությունը Հոգվարթսում։ Տիկնա՜յք և պարոնա՜յք, ինձ համար մեծագույն հաճույք և պատիվ է հայտարարելը, որ այս տարի սեպտեմբերի 1-ից Հոգվարթսի կախարդանքի և հրաշագործության դպրոցում ես կստանձնեմ Սև ուժերից ինքնապաշտպանության դասընթացի ուսուցչի պաշտոնը։</p>
<p>Ամբոխը բարձրագոչ ողջույններով եռանդուն ծափահարեց, իսկ Հարրին նվեր ստացավ Լոքհարթի գրքերի ամբողջ ժողովածուն։ Գրքերի ծանրությունից կքված, նա ամբոխի միջով մի կերպ հասավ սրահի մոտակա անկյունը, որտեղ իր նոր կաթսայի կողքին կանգնած էր Ջինին։</p>
<p>— Այս բոլորը քեզ, — ցածրաձայն ասաց Հարրին, գրքերը հատ-հատ լցնելով Ջինիի կաթսայի մեջ, — ինձ համար ես ինքս կգնեմ։</p>
<p>— Իսկ քեզ արդեն սկսել է դուր գալ հանրահայտ լինելը, չէ՞, Փոթթեր, — մի ձայն լսվեց մոտիկից, որը նա առանց դժվարության անմիջապես ճանաչեց։ Հարրին շրջվեց ու դեմառդեմ հանդիպեց Դրաքո Մալֆոյին, որը սովորականի պես չարամիտ քմծիծաղում էր իր մշտական արհամարհական կիսաժպիտով։</p>
<p>— Հանրահայտ Հարրի Փոթթերը, — ասաց Մալֆոյը, — չի կարող նույնիսկ մի գրախանութ մտնել առանց լրագրերի առաջին էջերին հայտնվելու։</p>
<p>— Հանգիստ թող նրան, այդ ամենը նրան բոլորովին էլ պետք չէ, — համարձակ ասաց Ջինին, և դա առաջին անգամն էր, որ նա խոսեց Հարրիի ներկայությամբ։ Ջինին հակահարվածի պատրաստ խոժոռ հայացքով նայում էր Մալֆոյին։</p>
<p>— Փոթթեր, դու ընկերուհի՞ ես ճարել, — ծաղրական սվսվացրեց Մալֆոյը։ Ջինին բոսորագույն դարձավ, իսկ մինչ այդ Ռոնը և Հերմիոնան Լոքհարթի ստեղծագործությունների հատորները գրկած, մարդկանց աջուձախ հրմշտելով, մեծ դժվարությամբ մոտենում էին նրանց։</p>
<p>— Ախ, այդ դու՞ ես, — ասաց Ռոնը այնպիսի արտահայտությամբ, ասես իր կոշիկի ներբանին կպած մի զզվելի բան էր տեսել։ — Շատ ե՞ս զարմացել, ինչ է, Հարրիին այստեղ տեսնելով։</p>
<p>— Ես ավելի շատ զարմացած եմ քեզ խանութում տեսնելուց, Ռւի՜՜զլի, — հակահարվածեց Մալֆոյը, — հաստատ ծնողներդ մեկ ամիս քաղցած են մնալու գրկիդ հատորները գնելու համար։</p>
<p>Ռոնը Ջինիի պես կարմրեց։ Նա իր գրքերն էլ լցրեց կաթսայի մեջ և աքլորացած անթարթ նայեց Մալֆոյին, բայց Հարրին ու Հերմիոնան պինդ բռնեցին նրա բաճկոնի թևքերից։</p>
<p>— Ռո՛ն, — կանչեց պարոն Ուիզլին, ամբոխի միջով Ֆրեդի ու Ջորջի հետ շտապելով նրանց կողմը, — ի՞նչ եք անում այստեղ։ Խելագարվել կարելի է այս հրմշտոցից։ Եկեք դուրս գանք խանութից։</p>
<p>— Այդպե՜ս, այդպե՜ս… Մրթուր Ուիզլի…</p>
<p>Դա արդեն պարոն Մալֆոյն էր։ Նա կանգնած էր ձեռքը Դրաքոյի ուսին դրած, դեմքին ճիշտ նույնպիսի արհամարհական կիսաժպիտ։</p>
<p>— Լո՜ւցիուս, — ասաց պարոն Ուիզլին՝ սառը գլխով անելով։</p>
<p>— Լսել եմ, որ շատ զբաղված եք Նախարարությունում, — ասաց պարոն Մալֆոյը, — օրական քանի՞ խուզարկություն եք անում… Հուսամ, գոնե վճարու՞մ են քեզ արտաժամյա աշխատանքի համար…</p>
<p>Նա ձեռքն առաջ մեկնեց և Ջինիի կաթսայի միջից Լոքհարթի պլպլան կազմերով հատորների արանքից հանեց «Կերպափոխության ուղեցույց առաջին դասարանցիների համար» գրքի մի անչափ հին ու մաշված օրինակ։ Նա գիրքը ձեռքի մեջ պտտեցրեց ի ցույց բոլոր ներկաների և շարունակեց․</p>
<p>— Ակնհայտորեն՝ ոչ… — ասաց նա։ — Չեմ հասկանում… Ի՞նչ օգուտ հրաշագործի անունը խայտառակելուց, եթե դրա համար քեզ նույնիսկ կարգին չեն էլ վճարում։</p>
<p>Պարոն Ուիզլին նույնիսկ ավելի կարմրեց, քան Ռոնը և Ջինին։</p>
<p>— Մենք շատ տարբեր պատկերացումներ ունենք հրաշագործի անունը խայտառակելու մասին, Մակֆոյ, — ասաց նա։</p>
<p>— Անկասկած, — ասաց պարոն Մալֆոյը՝ իր գունատ աչքերով զննելով տեր և տիկին Գրեյնջերներին, ովքեր վախվորած դիտում էին նրանց, — …Դատելով քո շրջապատից… Ես, ճիշտն ասած, նույնիսկ չէի պատկերացնում, թե դու երբևէ այսքան ցածր կընկնես…</p>
<p>Մետաղի ուժեղ զրնգոց լսվեց, և Ջինիի կաթսան գլորվեց հատակին, որովհետև պարոն Ուիզլին՝ Մալֆոյի վրա հարձակվելիս, ոտքով դիպել էր դրան, իսկ հաջորդ վայրկյանին նա իր ոսկրոտ բռունցքի ուժեղ հարվածով Լուցիուս Մալֆոյին նետեց գրապահարաններից մեկի վրա։ Հմայախոսքերի ժողովածուների տասնյակ ծանր հատորներ մեծ դղրդյունով ցած թափվեցին գրապահարանի դարակներից ուղիղ նրանց գլխներին։ Հետևից լսվեցին Ֆրեդի ու Ջորջի ոգևորված բացականչությունները․ «Տուր դրա քթին, պա՜պ…» և տիկին Ուիզլիի սրաձայն ճիչերը, «Ո՜չ, Մրթուր, ո՜չ…», ամբոխը խուճապահար հետ-հետ գնաց՝ ճանապարհին շուռ տալով նորանոր գրադարակներ, «Պարոնա՜յք, խնդրում եմ, պարոնա՜յք…» բղավեց կառավարչի օգնականը, և բոլոր ձայներից բարձր լսվեց Հագրիդի որոտաձայն գոռոցը․ «Վերջացրե՜ք, տղերք, վերջացրե՜ք…»</p>
<p>Հագրիդը հապշտապ նրանց կողմն էր նավարկում շփոթված մարդկանց ու թափվող գրքերի ծովի միջով։ Մի ակնթարթում նա միմյանցից անջատեց պարոն Ուիզլիին ու պարոն Մալֆոյին։ Պարոն Ուիզլիի շրթունքից արյուն էր կաթում, իսկ պարոն Մալֆոյի աչքն արդեն կարմրել և ուռել էր՝ «Թունավոր սնկերի հանրագիտարանի» հարվածից։ Ջինիի կաթսայից հանած հնամաշ դասագիրքը դեռևս նրա ձեռքում էր։ Նա գիրքը կտրուկ մեկնեց Ջինիին՝ աչքերը սպառնալից փայլեցնելով։</p>
<p>— Վերցրո՛ւ գիրքդ, աղջիկ… Սա լավագույնն է, ինչ հայրդ կարող է քեզ տալ։</p>
<p>Հագրիդի ճանկից ազատվելով, նա գլխով արեց որդուն, և Մալֆոյները միասին դուրս եկան գրախանութից։</p>
<p>— Ախր, բանի տեղ չպիտի դնեիր նրան, Մրթուր, — ասաց Հագրիդը՝ գրեթե բարձրացնելով պարոն Ուիզլիին գետնից և փորձելով օգնել նրան շտկել ծռմռված պարեգոտը։ — Մինչև ուղն ու ծուծը փտած ցեղ է… Պատուհաս է էդ ընտանիքը… Ո՜վ չգիտի… Բա, արժե՞ Մալֆոյի նմանների հետ գլուխ դնել… Չար արյուն է, ա՛յ թե ինչ… Դեհ եկե՛ք բոլորդ, եկե՛ք դո՛ւրս գանք էստեղից։</p>
<p>Կառավարչի օգնականն այնպիսի տեսք ուներ, ասես մտադիր էր թույլ չտալ նրանց այդպես հեշտ ու հանգիստ դուրս գալ գրախանութից, սակայն հասակով նա հազիվ հասնում էր Հագրիդի գոտկատեղին և, երևի իրենց ուժերը համեմատելով, միտքը փոխեց։</p>
<p>Նրանք շտապեցին փողոցն ի վեր։ ճանապարհին Գրեյնջերները վախից ու հուզմունքից դողում էին, իսկ տիկին Ուիզլին բարկությունից փրփրում էր․</p>
<p>— Լա՜վ օրինակ ես տալիս որդիներիդ, խոսք չունեմ… կռվշտոց ամբողջ հասարակության աչքի առաջ… Ի՜նչ պիտի մտածի Գիլդերոյ Լոքհարթը մեր մասին…</p>
<p>— Նա շատ էլ գոհ էր, մա՛մ… — ասաց Ֆրեդը, — Չլսեցի՞ր, թե ինչ ասաց, երբ մենք դուրս էինք գալիս գրախանութից։ Լոքհարթը «Մարգարե» օրաթերթից այն լուսանկարչին հարցրեց, արդյո՞ք կկարողանա կռվշտուքն Էլ մտցնել իր ռեպորտաժի մեջ։ Չլսեցի՞ր, որ նա ասաց․ «Սրանից էլ լավ գովա՞զդ…»</p>
<p>Բայց առավոտյան տանից ուրախ-զվարթ դուրս եկած խումբը վերադարձին շատ վհատ ու մտահոգ էր։ Նրանք գրեթե լուռումունջ վերադարձան «Ծակ տաշտի» բուխարու մոտ, որտեղ հրաժեշտ տվեցին Գրեյնջերներին, ովքեր պետք է վերադառնային պանդոկից դեպի մագլական փողոց տանող ելքով։ Իսկ Ուիզլիներն ու Հարրին իրենց գնումների հետ միասին պետք է տեսլուղիով վերադառնային «Տոհմաորջ»։ ճիշտ է, պարոն Ուիզլին սկսեց հարցուփորձ անել Գրեյնջերներին մագլական ավտոբուսային երթուղիների մասին, բայց հանդիպելով տիկին Ուիզլիի հայացքին, ձայնը կտրեց։</p>
<p>Հարրին հանեց ակնոցը և տեսլափոշի վերցնելուց առաջ, համենայն դեպս, ապահով դրեց գրպանը։ Անկասկած, տեսլուղին ճամփորդելու նրա սիրած եղանակը չէր։</p>
<hr />
</body></html>