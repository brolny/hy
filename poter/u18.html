<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 18">
<meta name="Description" content="Գաղտնի սրահը 18">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>

<h2>Գլուխ տասնութերորդ<br>Դոբիի հատուցումը</h2>
<p>Մի պահ լռություն տիրեց, երբ Հարրին, Ռոնը, Ջինին ու Լոքհարթը կանգնեցին դռան շեմին՝ ոտքից գլուխ ծածկված կոյուղու կեղտով ու մամռացեխով, իսկ Հարրին՝ նաև արյունով։ Հետո մի ճիչ լսվեց․</p>
<p>— Ջինի…</p>
<p>Տիկին Ուիզլին էր, որը բուխարու առաջ նստած լաց էր լինում։ Նա ոտքի ցատկեց, նրա հետևից էլ պարոն Ուիզլին, և երկուսով նետվեցին դեպի իրենց դստրիկը։ Հարրին, սակայն, նայում էր սենյակի խորքը։ Բուխարու կողքին կանգնած էր պրոֆեսոր Դամբլդորը՝ թեքված պրոֆեսոր ՄըքԳոնագալի կողմը, որը ձեռքերը կրծքին սեղմած խորը շնչում էր, ասես շնչառությունը վերականգնելու համար։ Ֆոքսը քամի բարձրացնելով թռավ Հարրիի ուսից ու նստեց Դամբլդորի ուսին ճիշտ այն պահին, երբ Հարրին ու Ռոնը հայտնվեցին տիկին Ուիզլիի գրկի մեջ։</p>
<p>— Դուք փրկեցի՜ք նրան։ Դուք փրկեցի՜ք նրան։ Ինչպե՞ս կարողացաք։</p>
<p>— Կարծում եմ, բոլորս էլ կուզենայինք իմանալ դա, — ցածր ձայնով ասաց պրոֆեսոր ՄըքԳոնագալը։</p>
<p>Տիկին Ուիզլին բաց թողեց Հարրիին, որը մի պահ տատանվելուց հետո, մոտեցավ և գրասեղանին դրեց Տեսակավորող գլխարկը, սուտակներով զարդարված երախակալով թուրը և այն, ինչ մնացել էր Րիդվելի օրագրից։</p>
<p>Հետո նա սկսեց պատմել։ Գրեթե տասնհինգ րոպե նա խոսում էր բացարձակ լռության մեջ։ Նա պատմեց, ինչպես ինքը լսում էր անմարմին ձայնը, ինչպես Հերմիոնան գլխի ընկավ, որ ինքը լսում էր խողովակների միջով շարժվող Բասիլիսկոսի ձայնը, ինչպես ինքն ու Ռոնը սարդերի հետևից գնացին Արգելված անտառ, ու Արագոգը նրանց հայտնեց, թե որտեղ էր մահացել Բասիլիսկոսի վերջին զոհը, ինչպես ինքը կռահեց, որ զոհը Լալկան Մարթան էր եղել, որ, ամենայն հավանականությամբ, Գաղտնի սրահի մուտքը հենց նրա զուգարանում էր գտնվում…</p>
<p>— Շատ բարի, — ասաց պրոֆեսոր ՄըքԳոնագալը, երբ Հարրին դադար տվեց, — այսպիսով, դուք հայտնաբերեցիք Գաղտնի սրահի մուտքը՝ ճանապարհին հարյուրավոր դպրոցական կանոններ ոտնատակ անելով… բայց ի վերջո, ինչպե՞ս կարողացաք ընդհանրապես ողջ դուրս գալ այնտեղից, Փոթթեր։</p>
<p>Հարրին արդեն երկար խոսելուց խռպոտած ձայնով, շարունակեց պատմել Ֆոքսի շատ ժամանակին հասած օգնության մասին, և թե ինչպես Տեսակավորող գլխարկը տվեց նրան սուտակներով զարդարված թուրը։ Բայց հետո նա սկսեց կմկմալ։ Մինչ այդ նա խուսափել էր որևէ խոսք ասել Րիդվելի օրագրի և Ջինիի մասին, որը կանգնած էր գլուխը հենած տիկին Ուիզլիի ուսին։ Արցունքներն անձայն հոսում էին նրա այտերով։ Իսկ եթե Ջինիին հեռացնե՞ն դպրոցից, խուճապահար մտածում էր Հարրին։ Րիդվելի օրագիրն այլևս չէր աշխատում… Ինչպե՞ս կարող էին իրենք ապացուցել, որ նա էր ստիպել Ջինիին անել այդ ամենը։</p>
<p>Հարրին բնազդաբար նայեց Դամբլդորին, որը հանգիստ ժպտում էր։ Բուխարու հանդարտ կրակի արտացոլումն առկայծում էր նրա ակնոցի կիսալուսնաձև ապակիներում։</p>
<p>— Ինձ առավելապես հետաքրքրում է, թե ինչպես էր կարողացել Լորդ Վոլդեմորթը հմայել Ջինիին, երբ իմ աղբյուրներն ինձ տեղեկացնում էին, որ նա թաքնված է Ալբանիայի անտառներում։</p>
<p>Մի մեծ քար ընկավ Հարրիի սրտից, և հանգստությունն ու վստահությունը տաք ալիքով ողողեցին նրա ամբողջ մարմինը։</p>
<p>— Ի-ի-ի՞նչ, — ասաց պարոն Ուիզլին ապշահար դեմքով, — Գիտեք– թե-ով հմայե՞լ է մեր Ջինիին… Բայց Ջինին չի… Բայց Ջինին ինչպե՞ս… Իսկապե՞ս…</p>
<p>— Այս օրագրի միջոցով, — արագ ասաց Հարրին և օրագիրը սեղանից վերցնելով ցույց տվեց Դամբլդորին։ — Րիդվելն այս օրագիրը գրել ու հմայել էր դեռ տասնվեց տարեկան հասակում, երբ սովորում էր Հոգվարթսում։</p>
<p>Դամբլդորը Հարրիի ձեռքից վերցրեց օրագիրը և իր երկար ծուռ քթի վրա դրված ակնոցների տակից սկսեց հետաքրքրությամբ դիտել օրագրի կիսաայրված, ճմրթված էջերը։</p>
<p>— Փայլուն միտք է, — ցածրաձայն ասաց նա։ — Անշուշտ, կարելի է ասել, որ նա Հոգվարթսում երբևէ սովորած թերևս ամենափայլուն ու տաղանդավոր ուսանողն է եղել, — նա շրջվեց դեպի Ուիզլիները, ովքեր կատարելապես շփոթված ու վհատ տեսք ունեին։</p>
<p>— Շատ քչերը գիտեն, որ Լորդ Վոլդեմորթի անունը մի ժամանակ եղել է Թոմաս Րիդվել։ Ես ինքս նրան դաս եմ տվել Հոգվարթսում, հիսուն տարի առաջ։ Դպրոցն ավարտելուց հետո նա անհետացավ… ճամփորդեց աշխարհի ամենահեռավոր անկյուններում… խորացավ Սև արվեստների մեջ, շփվեց հրաշագործ ռասայի ամենաստոր և չար ներկայացուցիչների հետ, ենթարկվեց այնքան բազում դյութական վտանգավոր փոխակերպումների, որ երբ կրկին հայտնվեց որպես Լորդ Վոլդեմորթ, գրեթե անճանաչելի էր դարձել։ Հազիվ թե որևէ մեկը որևէ կապ տեսներ Լորդ Վոլդեմորթի և այն բարետես ու խելացի տղայի միջև, որը մի ժամանակ Հոգվարթսի Առաջին տղա աշակերտի շքանշանակիրներից էր։</p>
<p>— Բայց Ջինին, մեր Ջինին ի՞նչ կապ ունի նրա հետ։</p>
<p>— Ն-ն-նրա օր-րագ-գիրը, — հեկեկաց Ջինին, — ես գ-գրում էի դ– դրա մեե՜ջ, և նա ինձ պատ-տասխաննե՜ր էր գրում ամբողջ տարիի՜ն…</p>
<p>— Ջի՛նի, — ասաց պարոն Ուիզլին շնչասպառ, — մի՞թե ես քեզ ոչինչ չեմ սովորեցրել։ Քանի՞ անգամ եմ ասել քեզ, երբեք մի՛ վստահիր որևէ մտածող բանի, եթե չես տեսնում, թե որտեղ է գտնվում նրա ուղեղը։ Ինչու ինձ կամ մայրիկիդ ցույց չես տվել այդ օրագիրը։ Նմա՜ն կասկածելի առարկա… Միանգամայն պարզ է, որ այն պետք է Սև ուժերով ներծծված լիներ։</p>
<p>— Ես չգիտեիիի՜… — հեկեկում էր Ջինին։ — Ես այն գտա մայրիկի գնած գրքերից մեկի մեջ։ Ես մտածեցի, որ ինչ-որ մեկը պարզապես դրել է գրքի մեջ ու մոռացել դրա մասին…</p>
<p>— Օրիորդ Ուիզլին պետք է անմիջապես գնա հիվանդանոցային աշտարակը, — անառարկելիորեն միջամտեց Դամբլդորը։ — Նա անտանելի ծանր փորձության է ենթարկվել։ Ոչ մի պատիժ չի լինի։ Նույնիսկ նրանից շատ ավելի հասուն և փորձառու հրաշագործներն են ընկել Լորդ Վոլդեմորթի ծուղակը։</p>
<p>Նա քայլեց դեպի դուռը և բաց արեց այն։</p>
<p>— Անկողնային հանգիստ և մի մեծ գավաթ տաք շոկոլադ։ Դրանից իմ տրամադրությունը միշտ բարձրանում է, — ավելացրեց նա՝ բարեսրտորեն աչքով անելով Ջինիին։ — Մադամ Պոմֆրին դեռ արթուն է։ Նա Բասիլիսկոսի զոհերին մանդրագորի թուրմ է խմեցնում։ Չեմ կասկածում, որ մի քանի րոպեից բոլորը կվերակենդանանան։</p>
<p>— Ուրեմն, Հերմիոնան կապաքինվի, — զվարթ ասաց Ռոնը։</p>
<p>— Ոչ մեկին ոչ մի լուրջ վնաս չի հասցվել, — ասաց Դամբլդորը։</p>
<p>Տիկին Ուիզլին դուրս տարավ Ջինիին, և պարոն Ուիզլին անչափ ցնցված տեսքով հետևեց նրանց։</p>
<p>— Գիտե՞ս ինչ, Միներվա, — մտազբաղ ասաց պրոֆեսոր Դամբլդորը, — ես կարծում եմ, որ այս ամենի կապակցությամբ արժե մի մեծ խնջույք կազմակերպել։ Կարո՞ղ եմ խնդրել քեզ ոտքի հանել մեր խոհանոցները։</p>
<p>— Շատ լավ, — արագ ասաց պրոֆեսոր ՄըքԳոնագալը՝ նույնպես շարժվելով դեպի դուռը, — ուրեմն դուք մենակ կզբաղվեք Փոթթերի և Ուիզլիի խնդրով։</p>
<p>— Անշուշտ, — ասաց Դամբլդորը։</p>
<p>Երբ նա դուրս եկավ, Հարրին ու Ռոնը անվստահ նայեցին Դամբլդորին։ Այդ ի՞նչ էր ուզում ասել՝ Փոթթերի և Ուիզլիի խնդրո՞վ… Մի՞թե… Մի՞թե նրանք պատրաստվում են պատժել իրենց։</p>
<p>— Ես հիշում եմ, որ երկուսիդ էլ զգուշացրել եմ, դպրոցական ևս մեկ կանոնակարգ խախտելու դեպքում ձեզ սպասվող հետևանքների մասին․ ասել եմ, որ ստիպված կլինեմ հեռացնել ձեզ դպրոցից, — ասաց Դամբլդորը։</p>
<p>Ռոնը սարսափահար բացեց բերանը։</p>
<p>— Ինչը միայն ապացուցում է այն իմաստուն միտքը, որ ամենափորձառու մարդն իսկ, պիտի պատրաստ լինի երբեմն հետ վերցնելու իր սեփական անշրջահայաց խոստումները, — ժպտալով շարունակեց նա, — դուք երկուսդ կստանաք Դպրոցին մատուցած հատուկ ծառայությունների պատվո զինավահաններ, և… այո՛… երկու հարյուրական միավոր յուրաքանչյուրիդ՝ ի օգուտ Գրիֆինդորի հաշվին։</p>
<p>Ռոնը շառագունեց ինչպես Լոքհարթի վալենտինյան վարդերը և բերանը փակեց։</p>
<p>— Բայց այստեղ կա մեկը, որը զարմանալիորեն համեստաբար լռում է այս վտանգավոր արկածի մեջ կատարած իր դերի մասին, — ավելացրեց Դամբլդորը, — Ինչու՞ եք ձեզ այդքան համեստ պահում, Գի՛լդերոյ։</p>
<p>Հարրին ցնցվեց։ Նա լրիվ մոռացել էր Լոքհարթի մասին։ Նա շրջվեց ու տեսավ, որ Լոքհարթը կանգնած էր սենյակի անկյունում, դեռ անմիտ, երջանիկ ժպիտը դեմքին։ Երբ Դամբլդորը դիմեց նրան, Լոքհարթը ուսի վրայով հետ նայեց, որ տեսնի, թե ու՞մ հետ էր նա խոսում։</p>
<p>— Պրոֆեսոր Դա՛մբլդոր, — արագ ասաց Ռոնը, — դժբախտ պատահար եղավ Գաղտնի սրահում, պրոֆեսոր Լոքհարթը…</p>
<p>— Ես պրոֆեսո՞ր եմ, — ուրախ զարմանքով հարցրեց Լոքհարթը, — աստվա՜ծ իմ, իսկ ես կարծում էի, թե անհույս ապիկարի մեկն եմ… Ուրեմն սխալվում էի… Ի՜նչ լավ է…</p>
<p>— Նա փորձեց մեր Հիշողությունը չարակնել իմ կախարդական փայտիկով, բայց իմ փայտիկը հետադարձ հարվածով խփեց հենց իրեն, — հանդարտ բացատրեց Ռոնը Դամբլդորին։</p>
<p>— Ա֊յ֊այ֊ա֊յ… — ասաց Դամբլդորը գլուխն օրորելով և դողացնելով իր երկար արծաթափայլ բեղերը, — պատժվեցիր քո իսկ սեփական թրով, Գի՛լդերոյ…</p>
<p>— Թրո՞վ… — մտազբաղ ասաց Լոքհարթը, — երբեք ոչ մի թուր չեմ ունեցել։ Իսկ ա՛յ, այդ տղան ունի։ Եթե խնդրեք, նա ձեզ ցույց կտա իր թուրը։</p>
<p>— Եթե խնդրեմ քեզ, Ռո՛ն, պրոֆեսոր Լոքհարթին նույնպես չե՞ս ուղեկցի հիվանդանոցային աշտարակը, — ասաց Դամբլդորը Ռոնին, — Ես կուզենայի մի քանի րոպե առանձին խոսել Հարրիի հետ…</p>
<p>Լոքհարթը պարային քայլվածքով դուրս գնաց։ Ռոնը դուռը փակելուց առաջ մի հետաքրքրված հայացք նետեց Հարրիին ու Դամբլդորին։</p>
<p>Դամբլդորը մոտեցավ բուխարու մոտ դրված աթոռներից մեկին։</p>
<p>— Նստի՛ր, Հա՛րրի, — ասաց նա, և Հարրին նստեց՝ իրեն շատ նյարդային ու լարված զգալով։</p>
<p>— Նախ և առաջ, Հարրի, ուզում եմ շնորհակալություն հայտնել քեզ, — ասաց Դամբլդորը կրկին փայլեցնելով աչքերը։ — Գաղտնի սրահում դու ակնհայտորեն բացարձակ նվիրվածություն ես ցուցաբերել իմ նկատմամբ։ Ուրիշ ոչինչ չէր կարող դրդել Ֆոքսին օգնության գալ քեզ։</p>
<p>Նա մեղմ շոյեց Ֆոքսի գլուխը, որը հանգիստ ծվարել էր նրա ծնկին։ Հարրին ամաչկոտ ժպտաց, մինչ Դամբլդորը դիտում էր իրեն։</p>
<p>— Եվ այսպես, դու հանդիպեցիր Թոմ Րիդվելին, — մտազբաղ ասաց Դամբլդորը, — պատկերացնում եմ, թե նա ինչքա՜ն էր հետաքրքրված քեզնով…</p>
<p>Հանկարծ այն մտատանջ միտքը, որը Հարրիին հանգիստ չէր տալիս, ինքնաբերաբար դուրս ժայթքեց նրա բերանից։</p>
<p>— Պրոֆեսոր Դա՜մբլդոր… Րիդվելն ասաց, որ ես նման եմ իրեն… Տարօրինակ նմանություն, ասաց նա…</p>
<p>— Իսկապե՞ս, — ասաց Դամբլդորը իր խիտ, արծաթափայլ հոնքերի տակից մտազբաղ նայելով Հարրիին։ — Իսկ դու ի՞նչ ես կարծում, Հարրի…</p>
<p>— Ես նրան նման չեմ, — ասաց Հարրին ավելի բարձր, քան մտադիր էր, — ես… ես… ես Գրիֆինդորից եմ…</p>
<p>Բայց նա անմիջապես լռեց՝ տագնապած ուղեղի մեջ հայտնված զզվելի կասկածից։</p>
<p>— Պրոֆե՜սոր, — սկսեց խոսել նա, — Տեսակավորող գլխարկն ինձ ասաց, որ ես… որ ես մեծ հաջողության կհասնեի Սլիզերինում։ Դպրոցում բոլորը նույնիսկ մի պահ կարծում էին, որ ես եմ Սլիզերինի ժառանգը… որովհետեև ես շահմարաշուրթ եմ…</p>
<p>— Դու շահմարաշուրթ ես, Հարրի, — հանգիստ ասաց պրոֆեսոր Դամբլդորը, — որովհետև Լորդ Վոլդեմորթը, որը Սալազար Սլիզերինի վերջին կենդանի հետնորդն էր, նույնպես շահմարաշուրթ էր։ Ես ենթադրում եմ, որ այն գիշեր այդ սպիի հետ միասին նա քեզ է փոխանցել նաև իր հզորությունների մի մասը, անշուշտ, առանց այդպիսի մտադրություն ունենալու…</p>
<p>— Վոլդեմորթն ի՞նձ է փոխանցել իր ուժերը, — ասաց Հարրին, ասես կայծակնահար։</p>
<p>— Դա է առայժմ իմ միակ բացատրությունը…</p>
<p>— Ուրեմն… ուրեմն ես պետք է Սիզերինու՞մ լինեմ, — ասաց Հարրին հուսահատ նայելով Դամբլդորի դեմքին։ — Տեսակավորող գլխարկը իմ մեջ տեսնում էր Սլիզերինի ուժերը… բայց նա ինձ…</p>
<p>— Ուղարկեց Գրիֆինդոր, — հանգիստ ասաց Դամբլդորը։ — Ինձ լսի՜ր, Հա՜րրի։ Դու ունես բոլոր այն առանձնահատկությունները, որոնք Սալազար Սլիզերինը շատ էր գնահատում իր ընտրյալ ուսանողների մեջ․ նախ՝ իր իսկ սեփական շատ հազվագյուտ ունակությունը, շահմարալեզվին տիրապետելը… նաև՝ հնարամտությունը… նպատակասլացությունը… որոշակի արհամարհանքը կանոնների նկատմամբ… — ավելացրեց նա կրկին ցնցելով իր երկար բեղերը, — բայց, այնուամենայնիվ, Տեսակավորող գլխարկը քեզ ուղարկեց Գրիֆինդոր։ Չե՞ս կռահում, թե ինչու։ Լավ մտածի՜ր։</p>
<p>— Գլխարկն ինձ Գրիֆինդոր ուղարկեց, — խուլ ձայնով ասաց Հարրին, — որովհետև ես նրան խնդրեցի, որ ինձ Սլիզերին չուղարկի…</p>
<p>— ճիշտ այդպես, Հա՜րրի — ասաց Դամբլդորը՝ գլխով անելով, — հենց դա էլ քեզ բացարձակապես տարբեր է դարձնում Թոմ Րիդվելից։ Հա՜րրի, իրականում մեր բուն էությունը բացահայտում են մեր ընտրությունները, և շատ ավելի ճիշտ, քան մեր կարողությունները։ Ընտրություններն են մեզ տարբեր դարձնում մյուսներից։</p>
<p>Հարրին ապշահար նստած էր աթոռին։</p>
<p>— Եթե քեզ ապացույց է պետք, որ Գրիֆինդորն է քո ճիշտ միաբանությունը, մոտիկից նայիր ա՜յ, սրան։ Նա ձեռքն առաջ մեկնեց և պրոֆեսոր ՄըքԳոնագալի սեղանից վերցրեց արյունով ողողված արծաթյա թուրն ու փոխանցեց Հարրիին։ Հարրին ապշադեմ վերցրեց թուրն ու ձեռքի մեջ պտտեց բուխարու լույսից փայլատակող սուտակներով զարդարված երախակալը։ Ու հանկարծ նա տեսավ երախակալի տակ փորագրված անունը…</p>
<p>Գոդրիկ Գրիֆինդոր…</p>
<p>— Միայն իսկական գրիֆինդորցին կկարողանար դուրս հանել դա գլխարկի միջից, — հանգիստ ասաց Դամբլդորը։</p>
<p>Մի պահ երկուսն էլ լռեցին։ Դամբլդորը բացեց պրոֆեսոր ՄըքԳոնագալի գրասեղանի դարակներից մեկը և միջից մի կտոր</p>
<p>մագաղաթ, գրչափետուր ու թանաքաման հանեց։</p>
<p>— Քեզ հիմա առաջին հերթին պետք է մի լավ ընթրիք ու երկար</p>
<p>հանգիստ քուն, Հարրի։ Ես քեզ առաջարկում եմ իջնել Մեծ դահլիճ։ Խնջույքն արդեն սկսված կլինի։ Իսկ ես դեռ մի նամակ պիտի գրեմ Ազքաբան, որ մեր հանդավարների պահապանին անմիջապես հետ ուղարկեն։ Դրանից բացի, «Մարգարե» օրաթերթում մի հայտարարություն պիտի տեղադրեմ հաջորդ տարի Սև ուժերից ինքնապաշտպանության ուսուցչի թափուր տեղի համար։ Զարմանալիորեն հաճախ է այդ պաշտոնը թափուր լինում մեզ մոտ… — մեղմ ժպտալով ավելացրեց նա։</p>
<p>Հարրին ոտքի կանգնեց և քայլեց դեպի դուռը։ Հազիվ էր նա ձեռքը հասցրել դռան բռնակին, երբ այն կատաղի ուժով մի կողմ թռավ և զրմփոցով հարվածեց պատին։</p>
<p>Դռան շեմին կանգնած էր Լուցիուս Մալֆոյը, կատաղությունից կարմրատակած դեմքով։ Իսկ նրա թևի տակ կուչ եկած ու գրեթե ոտքից գլուխ վիրակապերով փաթաթված՝ կանգնած էր… Դոբին։</p>
<p>— Բարի երեկո, Լո՜ւցիուս, — բարեհամբույր ասաց Դամբլդորը։</p>
<p>Պարոն Մալֆոյը այնպիսի թափով մտավ սենյակ, որ Հարրիի կողքով անցնելիս քիչ մնաց նրան ցած գցեր։ Դոբին մանրաքայլ վազեց նրա հետևից և կուչ եկավ նրա թիկնոցի փեշի տակ, դեմքին բացահայտ սարսափի արտահայտությամբ։</p>
<p>— Եվ այսպես, — ասաց Լուցիուս Մալֆոյը՝ իր սառը աչքերը հառելով Դամբլդորին, — դու վերադարձել ես։ Հոգաբարձուները զրկել են քեզ լիազորություններից, բայց դու, միևնույն է, որոշել ես վերադառնալ Հոգվարթս։</p>
<p>— Դու երևի դեռ տեղյակ չես, Լո՜ւցիուս, — մեղմ ժպիտը դեմքին հանդարտ ասաց Դամբլդորը, — ես հաղորդագրություններ եմ ստացել այսօր մյուս տասնմեկ հոգաբարձուներից։ ճիշտն ասած, ինձ թվաց թե բվերի մրրկահողմի մեջ եմ ընկել։ Նրանք լսել էին, որ Արթուր Ուիզլիի դուստրն է սպանվել, և աղաչում էին ինձ անմիջապես վերադառնալ դպրոց։ Նրանք համոզված են, որ այս գործին լավագույնս համապատասխանող անձն առայժմ ես եմ։ Իմիջիայլոց, նրանք ինձ շատ տարօրինակ բաներ պատմեցին։ Մի քանիսը, կարծես, այն կարծիքին էին, որ դու սպառնացել ես անիծել նրանց ընտանիքների անդամներին, եթե նրանք չստորագրեն իմ լիազորությունների կասեցման մասին որոշման տակ։</p>
<p>Պարոն Մալֆոյը նույնիսկ ավելի գունատվեց, քան սովորաբար, բայց նրա աչքերը կարծես անսահման կատաղություն արտանետող երկու հրակնատներ լինեին։</p>
<p>— Եվ ի՞նչ, — դու արդեն կասեցրե՞լ ես հարձակումները, դու արդեն բռնե՞լ ես հանցագործին, — չարախինդ ժպտաց նա։</p>
<p>— Այո՛, — ժպտալով ասաց Դամբլդորը։</p>
<p>— Ե՞վ… — կտրուկ ասաց պարոն Մալֆոյը, — …Ո՞վ է նա։</p>
<p>— Նույն անձը, ինչ անցած անգամ, Լո՛ւցիուս, — ասաց Դամբլդորը,</p>
<p>— բայց այս անգամ Լորդ Վոլդեմորթը ուրիշի ձեռքերով էր անում իր կեղտոտ գործը, իր հին օրագրի օգնությամբ։</p>
<p>Դամբլդորը, ուշադիր հետևելով Մալֆոյի արձագանքին, սեղանից բարձրացրեց փոքրիկ սև գիրքը, որի կենտրոնում հսկայական այրված անցք էր առաջացել։ Իսկ Հարրին ուշադիր դիտում էր Դոբիին։</p>
<p>Դովլաթն իրեն շատ տարօրինակ էր պահում։ Նրա մեծ աչքերը շատ խորիմաստ կենտրոնացել էին Հարրիի վրա, և նա արագ-արագ մատով ցույց էր տալիս մե՛կ օրագիրը, մե՛կ պարոն Մալֆոյին ու հետո փոքրիկ բռունցքով ուժեղ խփում իր գլխին։</p>
<p>— Աա՜… — դանդաղ ասաց պարոն Մալֆոյը Դամբլդորին։</p>
<p>— Շա՜տ խելացի ծրագիր էր, — ասաց Դամբլդորը խիստ ձայնով, շարունակելով նայել ուղիղ Մալֆոյի աչքերի մեջ, — որովհետև, եթե Հարրին, — պարոն Մալֆոյը խայթոցի պես կարճ հայացք նետեց Հարրիին,</p>
<p>— ու նրա ընկեր Ռոնը չլինեին, ապա, ամենայն հավանականությամբ, ամբողջ մեղքը կընկներ Ջինի Ուիզլիի վրա։ Ոչ ոք չէր կարողանա ապացուցել, որ նա գործել է ոչ իր կամքով…</p>
<p>Պարոն Մալֆոյը ոչինչ չասաց։ Նրա դեմքը հանկարծ դիմակի պես անշարժացավ։</p>
<p>— Եվ պատկերացրեք, թե ինչ կկատարվեր հետո, — շարունակեց Դամբլդորը։ — Ուիզլիները մեր ամենաճանաչված տոհմիկ հրաշագործ ընտանիքներից են։ Պատկերացրեք, թե ինչ ազդեցություն կունենար Արթուր Ուիզլիի և նրա՝ Մագլների պաշտպանության օրինագծի վրա այն փաստը, որ հենց իր աղջիկը բռնվել է մագլածինների վրա մահացու հարձակումներ կատարելու համար։ Մեծ բախտավորություն էր, որ օրագիրը հայտնաբերվեց, և Րիդվելի հիշողությունները ջնջվեցին այնտեղից։ Ո՜վ կարող է ասել, թե ինչպիսին կլինեին հետևանքները…</p>
<p>Պարոն Մալֆոյը իրեն ստիպեց արձագանքել․</p>
<p>— Մեծ բախտավորություն էր… — ասաց նա մռայլված։</p>
<p>Իսկ Դոբին նրա թիկունքում շարունակում էր մատնացույց անել մե՜կ օրագիրը, մե՜կ պարոն Մալֆոյին, մե՜կ էլ բռունցքով հարվածել իր գլխին։</p>
<p>Եվ Հարրին հանկարծ հասկացավ։ Նա գլխով արեց Դոբիին, և Դոբին նահանջեց սենյակի անկյունը՝ ինքն իր ականջները որպես պատիժ ոլորելով։</p>
<p>— Իսկ դուք չգիտե՞ք, թե ինչպես էր Ջինիի ձեռքն ընկել այդ օրագիրը, պարոն Մա՜լֆոյ, — հարցրեց Հարրին։</p>
<p>— Ինչպե՞ս կարող եմ իմանալ, թե այդ հիմար աղջիկը որտեղից է վերցրել այս օրագիրը, — ասաց նա։</p>
<p>— Որովհետև դուք ինքներդ տվեցիք նրան այս օրագիրը, — ասաց Հարրրին, — «Ֆլարիշ և Բլոթս» գրախանութում։ Դուք վերցրիք Տրանսֆիգուրացիայի նրա հնամաշ գիրքը և աննկատ մեջը դրեցիք այս օրագիրը, մոռացե՞լ եք։</p>
<p>Նա տեսավ, թե ինչպես պարոն Մալֆոյի ճերմակ ձեռքերը կծկվեցին ու սեղմվեցին բռունցքների մեջ։</p>
<p>— Ապացուցե՜ք, — քթի տակ ասաց նա։</p>
<p>— Օ՜հ, ոչ ոք չի կարող նման բան անել… — ասաց Դամբլդորը ժպտալով Հարրիին, — հատկապես հիմա, երբ Րիդվելի հիշողությունները ջնջվել են օրագրից։ Մյուս կողմից ես քեզ խորհուրդ եմ տալիս, Լուցիուս, այլևս ոչ մեկին դիտավորյալ կամ պատահաբար չտալ Լորդ Վոլդեմորթի դպրոցական հին իրերից։ Եթե դրանցից որևէ մեկը կրկին հայտնվի անմեղ ձեռքերում, կարծում եմ, որ առաջին հերթին Արթուր Ուիզլին հոգ կտանի, որպեսզի հետքերը հետ բերեն քեզ մոտ…</p>
<p>Լուցիուս Մալֆոյը մի պահ կանգնեց տեղում։ Հարրին պարզորոշ տեսավ, թե ինչպես էր ջղաձգվում նրա աջ ձեռքը, ասես բնազդաբար ձգվելով դեպի իր կախարդական փայտիկը։ Բայց նա շրջվեց դեպի իր տնային ալփը։</p>
<p>— Գնացի՜նք, Դո՜բի։</p>
<p>Նա շեշտակի մի կողմ հրեց դուռը և դռան բացվածքի միջով ոտքի հարվածով դուրս հրեց Դոբիին, որը կաղալով շտապում էր վազել տիրոջ ցույց տված ուղղությամբ։ Հարրին ու Դամբլդորը լսեցին, ինչպես Դոբին ցավից կաղկանձելով գլորվեց ամբողջ միջանցքով։ Հարրին մի պահ կենտրոնացած մտածում էր։ Հետո նա գլխի ընկավ։</p>
<p>— Պրոֆեսոր Դա՜մբլդոր, — շտապ ասաց նա, — կարելի՞ է այդ օրագիրը վերադարձնել, պարոն Մալֆոյին, խնդրում եմ…</p>
<p>— Իհարկե, Հա՜րրի, — հանդարտ ասաց Դամբլդորը — …բայց շտապի՜ր, խնջույքն արդեն սկսվել է։</p>
<p>Հարրին ճանկեց օրագիրը և դուրս վազեց սենյակից։ Միջանցքի շրջադարձի հետևից դեռ լսվում էր ցավից կաղկանձող Դոբիի լացուկոծը։ Շտապելով ու անչափ հուսալով, որ իր ծրագիրը կաշխատի, Հարրին հանեց իր կոշիկներից մեկը, ոտքից դուրս քաշեց կոյուղու ցեխով կեղտոտված, գարշահոտ գուլպան և օրագիրը խցկեց դրա մեջ։ Հետո նա առաջ վազեց մութ միջանցքով։</p>
<p>Հարրին նրանց հասավ աստիճանների գլխին։</p>
<p>— Պարոն Մա՜լֆոյ, — շնչասպառ բղավեց նա, սահելով միջանցքի հարթ հատակով, որպեսզի կանգնի ուղիղ նրա կողքին, — ես ձեզ մի բան պիտի տամ։</p>
<p>Եվ նա գարշահոտ գուլպան խցկեց ուղիղ պարոն Մալֆոյի ձեռքը։</p>
<p>— Սա ի՞նչ է…</p>
<p>Պարոն Մալֆոյը դուրս քաշեց գուլպան օրագրի վրայից, մի կողմ նետեց այն, նայեց արդեն անպետք օրագրին և ատելությամբ լի հայացքը բարձրացրեց Հարրիի վրա։</p>
<p>— Շատ շուտով դու կարժանանաս նույն անփառունակ վախճանին, ինչ ծնողներդ, Հա՜րրի Փո՜թթեր, — ցածրաձայն ասաց նա, — ամեն ինչի մեջ քիթդ խոթելու հիմար հատկությունը հաստատ նրանցից ես ժառանգել։</p>
<p>Նա շրջվեց, որպեսզի հեռանա։</p>
<p>— Այստեղ արի՛, Դոբի… Արի՛, ասում եմ…</p>
<p>Բայց Դոբին տեղից չշարժվեց։ Նա ձեռքի մեջ պահել էր Հարրիի զզվելի, ցեխակորույս գուլպան, և այնպես էր նայում դրան, ասես մի թանկարժեք գանձ լիներ։</p>
<p>— Տերը Դոբիին գուլպա տվեց… — ասաց դովլաթը հիացմունքով, — …Դոբիին գուլպա տվեց։</p>
<p>— Դա ի՞նչ է… — գոռաց պարոն Մալֆոյը, — ի՞նչ ես խոսում…</p>
<p>— Դոբին գուլպա ունի… — ասես ինքն իր ասածին չհավատալով կրկնեց Դոբին։ — Տերը նետեց գուլպան, իսկ Դոբին բռնեց, և Դոբին… Դոբին ազատ է…</p>
<p>Լուցիուս Մալֆոյը արձանացած նայեց դովլաթին ու կատաղած գոռաց Հարրիի վրա․</p>
<p>— Տղա՛, քո պատճառով ես կորցրի ծառայիս…</p>
<p>Բայց Դոբին համարձակ ասաց․</p>
<p>— Դու ոչ մի վնաս չես հասցնի Հարրի Փոթթերին։ Ուժեղ գմփոց լսվեց, ու պարոն Մալֆոյը հետ թռավ դեպի աստիճանները և երեք-երեք ատիճան գլորվելով ու գլուխկոնծի տալով, ոտք ու գլուխ իրար խառնված, վայրէջք կատարեց ներքևի հարկի սանդղահարթակի վրա։ Նա ոտքի կանգնեց կապտաբոսորագույն դեմքով և հանեց իր կախարդական փայտիկը։ Բայց Դոբին բարձրացրեց իր երկար մատներից մեկն ու սպառնալից թափահարեց։</p>
<p>— Դու պիտի հեռանաս հենց հիմա, — հաստատակամ ասաց նա՝ մատը ցցելով պարոն Մալֆոյի վրա, — Դու մատով էլ չես կպչի Հարրի Փոթթերին։ Դու կհեռանաս հենց հիմա։</p>
<p>Լուցիուս Մալֆոյն ընտրություն չուներ։ Նա մի վերջին թունոտ հայացք նետեց նրանց վրա, փաթաթվեց իր թիկնոցի մեջ ու աստիճաններով ցած շտապեց։</p>
<p>— Հարրի Փոթթերը ազատեց Դոբիին, — երգեցիկ ծղրտաց Դոբին, վարից վեր նայելով Հարրիին և իր լուսարձականման աչքերի մեջ արտացոլելով մոտակա լուսամուտից ներս հոսող լուսնի լույսը, — Հարրի Փոթթերն ազատություն տվեց Դոբիին։</p>
<p>— Արեցի, ինչ կարող էի, Դոբի, — ժպտալով ասաց Հարրին, — պարզապես խոստացիր, որ այլևս երբեք չես փորձի փրկել իմ կյանքը։</p>
<p>Դովլաթի այլանդակ դարչնագույն դեմքը հանկարծ ծաղկեց մի երջանիկ ժպիտով։</p>
<p>— Դոբի, ես ընդամենը մի հարց ունեմ, — ասաց Հարրին, մինչ Դոբին դողացող ձեռքերով ոտքին էր քաշում Հարրիի գուլպան, — Դու ինձ ասացիր, որ այս ամենը ոչ մի առնչություն չունի Գիտես-թե-ում հետ, հիշու՞մ ես…</p>
<p>— Ես ձեզ հուշում էի, սը՛ր, — ասաց Դոբին աչքերը չռելով, կարծես դրանից Հարրին պիտի հասկացած լիներ։ — Դոբին ձեզ հուշում էր։ Սև Լորդի անունը, մինչև նա չէր փոխել այն, կարելի էր ազատորեն ասել բարձրաձայն…</p>
<p>— Աա՜ա… — ասաց Հարրին, — լափ ես գնամ։ Հիմա խնջույքը կսկսվի, և իմ ընկեր Հերմիոնան արդեն արթնացած կլինի…</p>
<p>Դոբին գրկեց Հարրիի մեջքն ու գլուխը դրեց նրա փորին։</p>
<p>— Հարրի Փոթթերը շա՜տ ավելի մեծ է, քան Դոբին կարծում էր, — հեկեկաց նա, — մնաս բարով, Հարրի Փոթթեր։</p>
<p>Եվ բարձրաձայն ճրթոցով Դոբին անհետացավ։</p>
<p>*</p>
<p>Հարրին արդեն մի քանի Հոգվարթսյան խնջույքների էր մասնակցել, բայց սրա նմանը դեռ չէր տեսել։ Բոլորը գիշերանոցներով էին ու գիշերային զգեստներով, և խնջույքը շարունակվեց ամբողջ գիշեր մինչև առավոտ։ Դժվար էր ասել, թե որն էր ամենաերջանիկ պահը, երբ Հերմիոնան վազելով եկավ ու ճչալով ասաց․ «Դու հասկացա՜ր, դու հասկացա՜ր…», թե՞, երբ Ջասթինը Հաֆըլփաֆի սեղանից վազելով մոտեցավ իր ձեռքը սեղմելու և անդադար ներողություններ էր խնդրում, որ կասկածել էր իրեն, թե՞ երբ ժամը երեք անց կեսին հայտնվեց Հագրիդը, և այնպես ամուր թրմփացրեց Հարրիի ու Ռոնի ուսերին, որ նրանց քթերը մտան իրենց ափսեների մեջ, թե՞ երբ հայտարարվեց Հարրիի ու Ռոնի վաստակած չորս հարյուր միավորների մասին, որոնք Գրիֆինդոր միաբանությանը արդեն երկրորդ տարին ապահովեցին դպրոցի միաբանությունների գավաթով, թե՞ երբ պրոֆեսոր ՄըքԳոնագալը հայտարարեց, որ այդ տարվա բոլոր քննությունները հանվել են՝ տարվա հատուկ հանգամանքների կապակցությամբ (Օ՜հ, ո՜չ… — ասաց Հերմիոնան), թե՞ երբ Դամբլդորը հայտարարեց, որ պրոֆեսոր Լոքհարթը, դժբախտաբար առղջական պատճառներով չի կարողանա վերադառնալ հաջորդ տարի, որովհետև պիտի զբաղվի իր հիշողությունը վերականգնելով։ Նույնիսկ ուսուցիչներից մի քանիսը միացան այդ առթիվ ուսանողների ողջույնի բացականչություններին։</p>
<p>— Ափսո՜ս, — ասաց Ռոնը, ախորժակով կծելով ջեմով փքաբլիթը, — նա արդեն սկսել էր ինձ դուր գալ։</p>
<p>*</p>
<p>Ամառային քառորդի մնացած մասն անցավ, ասես, ողողված արևի պայծառ լույսով։ Հոգվարթսը վերադարձել էր իր սովորական առօրյային՝ միայն մի քանի փոքրիկ փոփոխություններով։ Սև ուժերից ինքնապաշտպանության դասերը ազատ էին (բայց մենք ամեն դեպքում ինչքա՜ն գործնական փորձ ձեռք բերեցինք, — ասաց Ռոնը դժգոհ Հերմիոնային), և Լուցիուս Մալֆոյին հեռացրել էին դպրոցի հոգաբարձու վերահսկիչի պաշտոնից։ Դրաքոն այլևս այնպիսի տեսքով չէր քայլում դպրոցում, ասես այն իր տոհմական կալվածքը լիներ։ Ընդհակառակը, նա շատ ինքնամփոփ էր ու վհատ։ Իսկ Ջինի Ուիզլին կրկին երջանիկ էր ու ծիծաղկոտ։</p>
<p>Շատ շուտով եկավ Հոգվարթսի ճեպընթացով տուն վերադառնալու ժամանակը։ Հարրին, Ռոնը, Հերմիոնան, Ֆրեդն ու Ջորջը և Ջինին մի ամբողջ խցիկ էին զբաղեցրել գնացքում։ Նրանք այդ վերջին մի քանի ժամը, երբ արձակուրդներից առաջ դեռևս թույլատրվում էր հրաշագործել, օգտագործեցին իրենց ուզածի չափ «Պայթուցիկ տուզ» խաղալու համար, արձակեցին Ֆրեդի «Դոկտոր Ֆիլիբուստերի անկրակ հրավառության» ամենավերջին գլանակը և մի կուշտ վարժվեցին հմայանքով միմյանց զինաթափելու մեջ։ Հարրիի մոտ բոլորից լավ էր ստացվում։</p>
<p>Նրանք գրեթե հասել էին Քինգզ Քրոս կայարան, երբ Հարրին հանկարծ հիշեց․</p>
<p>— Ջի՜նի, իսկ դու ի՞նչ էիր տեսել, ի՞նչը Փերսին չէր ուզում, որ պատմես որևէ մեկին։</p>
<p>— Ա՜խ, հա՜… — հռհռաց Ջինին, — Փերսին ընկերուհի ունի։</p>
<p>Ֆրեդն իր ձեռքի գրքերի տրցակը ցած գցեց Ջորջի գլխին։</p>
<p>— Ի՞նչ…</p>
<p>— Դա այն ռեյվենքլոցի Ավագ աղջիկն է, որը քարացել էր Հերմիոնայի հետ՝ Պենելոպե Քլերվոթերը, — ասաց Ջինին, — ահա թե ում էր նա գրում անցած ամառ։ Նրանք ամբողջ տարի գաղտնի հանդիպում էին դպրոցում։ Մի օր ես պատահաբար մի դատարկ լսարան մտա ու տեսա, թե ինչպես էին նրանք համբուրվում։ Փերսին ինքն իրեն կորցրել էր, երբ նա… դեհ, հիշում եք… երբ Պենելոպեն Հերմիոնայի հետ հարձակման էր ենթարկվել։ Դուք նրան ձեռք չեք առնի, չէ՞, — անհանգստացած ավելացրեց նա։</p>
<p>— Երազել անգամ չէի կարող նման առիթի մասին, — ասաց Ֆրեդը, որն այնպիսի տեսք ուներ, ասես իր ծննդյան օրը ժամանակից շուտ էր եկել։</p>
<p>— Իհարկե, ո՜չ, — հռհռալով ասաց Ջորջը։</p>
<p>Հոգվարթսի ճեպընթացը դանդաղեցրեց ընթացքը և վերջապես կանգ առավ։</p>
<p>Հարրին հանեց իր գրչափետուրն ու մի կտոր մագաղաթ և շրջվեց դեպի Ռոնն ու Հերմիոնան։</p>
<p>— Սա կոչվում է հեռախոսի համար, — ասաց նա Ռոնին։ Երկու անգամ գրելով համարը, նա մագաղաթը երկու մասի բաժանեց ու տվեց Ռոնին ու Հերմիոնային։ Անցած ամառ ես հայրիկիդ պատմել եմ, ինչպես օգտվել հեռախոսից, նա գիտի ինչ անել։ Զանգահարեք ինձ Դարզլիների տուն, եղա՞վ… Ես չեմ դիմանա երկու ամիս միայն Դադլիի նման զրուցակից ունենալով։</p>
<p>— Քո մորաքույրն ու մորաքրոջ ամուսինը կհպարտանան քեզնով, — ասաց Հերմիոնան, երբ նրանք դուրս եկան գնացքից ու միացան դեպի ելքը շարժվող բազմությանը, — երբ լսեն, թե ինչե՜ր ես արել այս տարի։</p>
<p>— Կհպարտանա՞ն… — ասաց Հարրին, — գժվե՞լ ես… Քանի՜ անգամ կարող էի մեռնել ու այդպես էլ ողջ մնացի… Չէ՜, նրանք ուղղակի կկատաղեն հիասթափությունից…</p>
<p>Եվ նրանք միասին անցան դարպասներով ու մտան մագլական աշխարհ։</p>
<hr />
</body></html>