<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 16">
<meta name="Description" content="Գաղտնի սրահը 16">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասնվեցերորդ<br>Գաղտնի սրահը</h2>
<p>— Քանի՜ անգամ ենք մտել այդ զուգարանը, իսկ նա միշտ այնտեղ էր՝ վերջին խցիկում, — դառնացած ասաց Ռոնը հաջորդ առավոտյան նախաճաշի ժամին։ — Քանի՜ անգամ կարող էինք հարցնել նրան, իսկ հիմա…</p>
<p>Նախորդ օրերին բավականին դժվար էր սարդերին փնտրելը։ Իսկ ուսուցիչներից փախչելը աղջիկների զուգարան մտնելու համար, որը գտնվում էր առաջին հարձակման վայրի հարևանությամբ, ներկա իրավիճակում գրեթե անհնարին խնդիր էր։</p>
<p>Բայց այդ օրը, Տրանսֆիգուրացիայի դասին անցած մի քանի շաբաթների ընթացքում առաջին անգամ նրանց ուղեղները մի պահ մոռացան Գաղտնի սրահի մասին։ Տասը րոպե էլ չէր անցել դասից, երբ պրոֆեսոր ՄըքԳոնագալը հայտարարեց, որ քննությունները կսկսվեն հունիսի մեկին, այսինքն մեկ շաբաթից։</p>
<p>— Քննություննե՞ր… — գոռաց Շեյմոս Ֆինիգանը, — մենք, ի՞նչ է, դեռ քննություննե՞ր էլ պիտի հանձնենք…</p>
<p>Ուժեղ զրմփոց լսվեց Հարրիի թիկունքից, ինչը նշանակում էր, որ Նեվիլ Լոնգբոթոմի կախարդական փայտիկը կրկին վայր էր ընկել նրա ձեռքից, և հերթական անգամ լրիվ անէացրել նրա սեղանի ոտքերից մեկը։ Պրոֆեսոր ՄըքԳոնագալը իր փայտիկի իմիջիայլոց շարժումով վերականգնեց սեղանի ոտքը և խոժոռվելով շրջվեց դեպի Շեյմոսը։</p>
<p>— Այս պայմաններում դպրոցը դեռ բաց պահելու ամբողջ իմաստն այն է, որ դուք, այնուամենայնիվ, ստանաք ձեր կրթությունը, — խստորեն ասաց նա։ — Այդ իսկ պատճառով քննությունները տեղի կունենան սովորականի պես, և ես հուսով եմ, որ դուք բոլորդ ջանասիրաբար կրկնում եք անցածը։</p>
<p>Կրկնում եք անցածը… Հարրիի մտքով էլ չէր անցնում, որ ամրոցում տիրող նման իրավիճակում իրենցից կարող են քննություններ պահանջել։ Լսարանում միառժամանակ շարունակվեց ըմբոստ մրթմրթոցը, ինչից պրոֆեսոր ՄըքԳոնագալը նույնիսկ ավելի սեղմեց իր բարակ շրթունքներն ու ավելի մռայլվեց։</p>
<p>— Պրոֆեսոր Դամբլդորը մեզ հանձնարարել է իր բացակայության ժամանակ դպրոցի առօրյան հնարավորինս անփոփոխ պահել, — ասաց նա, — իսկ դա, նշանակում է՝ ստուգել, թե ինչ գիտելիքներ եք դուք ձեռք բերել այս տարի։</p>
<p>Հարրին նայեց իր սեղանին նստած զույգ սպիտակ ճագարներին, որոնց նա պետք է հողաթափիկների վերածեր։ Իսկ ի՞նչ էր նա սովորել այդ տարվա ընթացքում։ Նրա մտքով ոչինչ չէր անցնում, ինչը կարող էր օգտակար լինել քննությունների ժամանակ։</p>
<p>Ռոնը այնպիսի տեսք ուներ, կարծես նրան հենց նոր տեղեկացրել էին, որ ինքը պետք է գնա ու ամբողջ կյանքում ապրի Արգելված անտառում։</p>
<p>— Դու պատկերացնու՞մ ես, թե ես ինչպես եմ քննություն հանձնելու այ, սրանով… — հարցրեց նա, բարձր պահելով իր կախարդական փայտիկը, որը հենց այդ պահին սկսել էր բարձրաձայն սուլել։</p>
<p>*</p>
<p>Առաջին քննությունից երեք օր առաջ, պրոֆեսոր ՄըքԳոնագալը նախաճաշի ժամին մեկ ուրիշ հայտարարություն էլ արեց։</p>
<p>— Ես լավ լուրեր ունեմ, — ասաց նա, և Մեծ դահլիճը ճայթեց հախուռն բացականչություններով։</p>
<p>— Դամբլդորը վերադառնո՜ւմ է, — ուրախ բացականչեցին մի քանիսը։</p>
<p>— Սլիզերինի ժառանգին բռնե՜լ են, — ծղրտաց մի աղջիկ Ռեյվենքլո սեղանից։</p>
<p>— Քվիդիչի խաղերը վերսկսվո՜ւմ են, — որոտաց Վուդը ոգևորված։</p>
<p>Երբ աղմուկ-աղաղակը դադարեց, պրոֆեսոր ՄըքԳոնագալն ասաց․</p>
<p>— Պրոֆեսոր Սածիլը հենց նոր տեղեկացրեց ինձ, որ մանդրագորները, վերջապես, հասունացել են և կարելի է կտրել նրանց արմատները։ Այս երեկո մենք կկարողանանք վերակենդանացնել բոլոր քարացածներին։ Կարիք չկա հիշեցնելու, որ նրանցից մեկնումեկը, ամենայն հավանականությամբ, կկարողանա պատմել մեզ, թե ով կամ ինչն է հարձակվել իրենց վրա։ Հուսով եմ, որ դեռ այս ուսումնական տարվա ավարտից առաջ մենք կբռնենք հանցագործին։</p>
<p>Ողջույնի բացականչությունների ու ծափահարությունների պայթյուն թնդաց։ Հարրին նայեց Սլիզերինի սեղանին և բնավ չզարմացավ՝ տեսնելով, որ Դրաքո Մալֆոյը ողջույնի ծափահարություններին չէր միացել։ Ռոնը, սակայն, վերջապես ավելի երջանիկ տեսք ուներ, քան անցած օրերին։</p>
<p>— Այդ դեպքում նշանակություն չունի, որ մենք երբեք Մարթային ոչինչ չենք հարցրել, — ասաց նա Հարրիին։ — Հերմիոնան, հաստատ կիմանա բոլոր հարցերի պատասխանները, երբ արթնանա։ Պատկերացնու՞մ ես, թե ինչ կկատարվի նրա հետ, երբ իմանա, որ քննությունները երեք օրից են սկսվելու։ Նա ոչինչ չի կրկնել… Ինձ թվում է, նույնիսկ, ավելի մարդկային կլիներ նրան այդպես էլ թողնելը մինչև քննությունների վերջը։</p>
<p>Հենց այդ պահին Ջինի Ուիզլին մոտեցավ ու նստեց Ռոնի կողքին։ Նա շատ նյարդային ու լարված տեսք ուներ։ Հարրին նկատեց, որ նա սեղանի տակ անհանգիստ տրորում էր ձեռքերը։</p>
<p>— Ի՞նչ կա, — ասաց Ռոնը իր ափսեի մեջ շիլա լցնելով։</p>
<p>Ջինին ոչինչ չասաց, բայց վախեցած դեմքով վերուվար նայեց Գրիֆինդորի սեղանով, և այդ շարժումը Հարրիին շատ ծանոթ թվաց, բայց նա չէր կարողանում մտաբերել, թե այդ պահին Ջինին ում էր հիշեցնում իրեն։</p>
<p>— Արտաշնչի՜ր… — ասաց Ռոնը՝ ուշադիր նայելով Ջինիին։</p>
<p>Հարրին հանկարծ հասկացավ, թե Ջինին ում էր նման այդ պահին։ Նա իր աթոռի մեջ թեթևակի հետ ու առաջ էր ճոճվում ճիշտ այնպես, ինչպես Դոբին, երբ պատրաստվում էր բարձրաձայն ասել գաղտնի տեղեկությունները։</p>
<p>— Ես ձեզ մի բան պիտի ասեմ, — թոթովեց Ջինին, դիտավորյալ չնայելով Հարրիի վրա։</p>
<p>— Ի՞նչ, Ջի՜նի, — ասաց Հարրին։</p>
<p>Ջինին այնպիսի տեսք ուներ, ասես չէր կարողանում գտնել ճիշտ բառերը։</p>
<p>— Ի՞նչ… — ասաց Ռոնը։</p>
<p>Ջինին բերանը բացեց, բայց կոկորդից ձայն դուրս չեկավ։ Հարրին առաջ թեքվեց ու ցածրաձայն ասաց, այնպես որ միայն Ռոնն ու Ջինին լսեն իրեն։</p>
<p>— Դա Գաղտնի սրահի մասի՞ն է։ Դու ինչ-որ բա՞ն ես տեսել։ Ինչ-որ մեկին տեսել ես տարօրինակ բան անելի՞ս։</p>
<p>Ջինին խոր շունչ քաշեց, և ճիշտ այդ պահին Փերսի Ուիզլին հայտնվեց շատ հոգնած ու հյուծված տեսքով։</p>
<p>— Եթե արդեն վերջացրել ես, Ջի՜նի, ես քո տեղը կնստեմ։ Սովամահ եմ լինում, հենց նոր հանձնեցի գիշերային հերթապահությունս։</p>
<p>Ջինին տեղից վեր թռավ, ասես նրա աթոռը էլեկտրականացած էր, վախեցած նայեց Փերսիին և դուրս փախավ դահլիճից։ Փերսին նստեց ու մի գավաթ վերցրեց սեղանի կենտրոնից։</p>
<p>— Փե՜րսի, — բարկացած ասաց Ռոնը, — նա հենց նոր պատրաստվում էր մեզ մի շատ կարևոր բան ասել։</p>
<p>Թեյը մնաց Փերսիի կոկորդում։</p>
<p>— Ի՞նչ էր ուզում ասել, — հազալով հարցրեց Փերսին։</p>
<p>— Ես հենց նոր հարցրի նրան, արդյոք նա ոչ մի տարօրինակ բան չի՞ տեսել, ու նա արդեն սկսել էր խոսել…</p>
<p>— Օ՜հ դա՜… Դա ոչ մի կապ չունի Գաղտնի սրահի հետ, —</p>
<p>անմիջապես ասաց Փերսին։</p>
<p>— Իսկ դու որտեղի՞ց գիտես, — ասաց Ռոնը հոնքերը վեր</p>
<p>բարձրացնելով։</p>
<p>— Դեհ, եթե շատ եք ուզում իմանալ, ըը՜մ… վերջերս Ջինին տեսավ ինձ… ըը՜մ… կարևոր չէ… Նա տեսավ, թե ինչպես էմ ես մի բան անում… և ես… ըը՜մ, ես խնդրեցի նրան, որ նա այդ մասին ոչ մեկին ոչինչ չասի։ Նա ինձ խոստացավ, բայց ես համոզված էի, որ խոստումը չի պահի։ Դեհ, իրականում մեծ բան էլ չէր… Իրոք… Ոչ մի կարևոր բան…</p>
<p>Հարրին դեռ երբեք չէր տեսել Փերսիին այդքան շփոթված։</p>
<p>— Իսկ ի՞նչ էիր դու անում, Փե՜րսի, — ասաց Ռոնը՝ ատամնաշարը ցուցադրելով, — դեհ, պատմի՜ր մեզ, մենք չենք ծիծաղի։</p>
<p>Փերսին նույնիսկ չժպտաց։</p>
<p>— Հա՜րրի, ինձ փոխանցի՜ր կարկանդակներով ափսեն, սովամահ եմ լինում։</p>
<p>Հարրին գիտեր, որ հաջորդ առավոտյան բոլոր գաղտնիքները, այսպես թե այնպես, կբացվեն առանց իրենց օգնության, բայց չէր պատրաստվում բաց թողնել Մարթայի հետ խոսելու հնարավորությունը, եթե նման հնարավորություն ստեղծվեր։ Եվ ի մեծ ուրախություն տղաների, նման հնարավորություն ստեղծվեց հենց այդ առավոտյան, երբ Գիլդերոյ Լոքհարթն ուղեկցում էր նրանց Հրաշագործության պատմության դասին։</p>
<p>Լոքհարթը, որը մինչ այդ տարբեր առիթներով հավատացնում էր, որ վտանգն անցել է, բայց ամեն անգամ սխալ էր դուրս գալիս հաջորդ հարձակման պատճառով, այժմ էլ՝ եռանդով համոզում էր նրանց, որ ոչ մի իմաստ չունի աշակերտներին միջանցքներով ուղեկցելը։ Այդ առավոտյան նրա մազերը կորցրել էին իրենց սովորական թարմությունն ու փայլը, որովհետև նա ամբողջ գիշեր հերթապահել էր չորրորդ հարկի միջանցքներում։</p>
<p>— Ասածս հիշե՜ք, — ասաց նա ուղեկցելով նրանց մի շրջադարձով, — այդ խեղճերի առաջին բառը լինելու է․ «Հա՜գրիդն էր…»։ անկեղծ ասած, ես ապշած եմ, որ պրոֆեսոր ՄըքԳոնագալի կարծիքով այս բոլոր անվտանգության միջոցառումները դեռ իմաստ ունեն։</p>
<p>— Ես ձեզ հետ միանգամայն համաձայն եմ, սը՜ր, — ասաց Հարրին, այնպես զարմացնելով Ռոնին, որ նա ձեռքից ցած գցեց իր գրքերը։</p>
<p>— Շնորհակալ եմ, Հա՜րրի, — գնահատելով նրա համաձայնությունը ասաց Լոքհարթը, մինչ նրանք կանգնած սպասում էին, որ իրենց ճանապարհը հատող միջանցքով երկար շարքով անցնեն մի մեծ խումբ հաֆըլփաֆցիներ։ — Մենք, ուսուցիչներս, առանց այն էլ մեծ բեռ ենք կրում մեր ուսերին, ասես մեր հոգսերը քիչ են, դեռ ուսանողներին միջանցքներով ուղեկցելն ու գիշերային հերթապահությունն էլ վրան ավելացավ։</p>
<p>— ճիշտ է, — ասաց Ռոնը, գլխի ընկնելով, թե Հարրիի մտքին ինչ կար, — գուցե մեզ այստեղ էլ թողնե՞ք, սը՛ր, մեզ ընդամենը մեկ միջանցք է մնացել։</p>
<p>— Գիտե՞ք ինչ, Ուիզլի, կարծում եմ, որ այդպես էլ կանեմ, — ինձ, իրոք, պետք է շտապել հաջորդ դասին պատրաստվելու համար։</p>
<p>Եվ նա շրջվեց ու հեռացավ։</p>
<p>— Պատրաստվել հաջորդ դասին, բա չէ՜… — չարախնդաց Ռոնը նրա հետևից, — հաստատ գնաց մազերը գանգրացնելու։</p>
<p>Նրանք սպասեցին, մինչև մյուս գրիֆինդորցիները միջանցքով առաջ անցան, իսկ իրենք ծլկեցին մի կողմնատար անցում՝ շտապելով դեպի Լալկան Մարթայի զուգարանը։ Բայց հենց այն պահին, երբ նրանք շնորհավորում էին իրար իրենց փայլուն գործողության կապակցությամբ…</p>
<p>— Փոթթեր, Ուիզլի… Ի՞նչ եք անում այստեղ։</p>
<p>Պրոֆեսոր ՄըքԳոնագալն էր, և նրա շրթունքներն ամենաբարակ գծից էլ բարակ էին։</p>
<p>— Մենք… մենք… — սկսեց կակազել Ռոնը, — մենք գնում էինք… գնում էինք տեսնելու…</p>
<p>— Հերմիո՜նային, — ասաց Հարրին, և Ռոնն ու պրոֆեսոր</p>
<p>ՄըքԳոնագալը երկուսով նայեցին նրան։</p>
<p>— Մենք նրան վաղուց չենք տեսել, պրոֆե՜սոր — շտապեց շարունակել Հարրին, աննկատելի տրորելով Ռոնի ոտքը, — մենք մտածեցինք, որ կկարողանանք կամացուկ մտնել հիվանդանոցային աշտարակը, որպեսզի ասենք նրան, որ մանդրագորներն արդեն պատրաստ են, ու որ քիչ մնաց…</p>
<p>Պրոֆեսոր ՄըքԳոնագալն անթարթ նայում էր նրան, և մի պահ Հարրիին թվաց, թե նա ուր որ է բարկությունից կպայթի, բայց երբ նա վերջապես խոսեց, ձայնը տարօրինակ խզված էր։</p>
<p>— Անշուշտ, — ասաց նա, և Հարրին զարմանքով տեսավ նրա ակնոցի տակ աչքի անկյունում փայլող արցունքի մի կաթիլ։ — Անշուշտ, ես շատ լավ եմ հասկանում, որ այս ամենը առավելապես ծանր է անդրադարձել նրանց բոլոր ընկերների վրա, ովքեր… Ես ձեզ հասկանում եմ։ Այո՜, Փո՜թթեր, անշուշտ, դուք կարող եք այցելել օրիորդ Գրեյնջերին։ Ես կտեղեկացնեմ պրոֆեսոր Բինզին, որ դուք գնացել եք հիվանդանոցային աշտարակը։ Մադամ Պոմֆրիին ասացեք, որ ես անձամբ թույլ եմ տվել ձեզ։</p>
<p>Հարրին ու Ռոնը հեռացան, չհամարձակվելով հավատալ, որ իրենք պրծան առանց հմայապատժի։ Երբ մտան միջանցքի շրջադարձը, հստակ լսեցին, որ պրոֆեսոր ՄըքԳոնագալն աղմուկով սրբեց քիթը։</p>
<p>— Դրանից լավ պատմություն դու դեռ երբեք չէիր հորինել հանպատրաստից, — կրքոտ ոգևորությամբ ասաց Ռոնը։</p>
<p>Նրանց ուրիշ ոչինչ չէր մնում անել, քան գնալ հիվանդանոցային աշտարակ ու մադամ Պոմֆրիին ասել, որ պրոֆեսոր ՄըքԳոնագալն իրենց թույլ է տվել այցելել Հերմիոնային։</p>
<p>Մադամ Պոմֆրին, թեև դժկամությամբ, բայց ներս թողեց նրանց։</p>
<p>— Ոչ մի իմաստ չունի քարացած մարդու հետ խոսելը, — ասաց նա։</p>
<p>Հերմիոնայի մահճակալի կողքի աթոռներին նստելով Հարրին ու Ռոնը ստիպված էին համաձայնվել, որ մադամ Պոմֆրին ճիշտ էր։ Ակնհայտ էր, որ Հերմիոնան նույնիսկ չէր էլ կասկածում, թե այցելուներ ունի, և նույնպիսի հաջողությամբ նրանք կարող էին մահճակալի կողքին դրված պահարանին ասել, որ այն չանհանգստանա, որովհետև ամեն ինչ շուտով վերջանալու է։</p>
<p>— Հետաքրքիր է, արդյո՞ք նա տեսել է հարձակվողին, — ասաց Ռոնը, տխուր նայելով Հերմիոնայի քարացած դեմքին, — եթե հարձակվողը դարանից է գործել, ապա նրանցից ոչ մեկն այդպես էլ տեսած չի լինի նրան…</p>
<p>Բայց Հարրին Հերմիոնայի դեմքին չէր նայում։ Հարրիին ավելի շատ հետաքրքրում էր Հերմիոնայի աջ ձեռքը։ Ձեռքն անշարժ ընկած էր ծածկոցների վրա, և բռունցքի մեջ որոշակիորեն ինչ-որ բան կար սեղմած, իսկ ավելի մոտիկից նայելով, նա նկատեց, որ Հերմիոնայի մատների արանքից մի կտոր ճմրթված թուղթ էր երևում։</p>
<p>Համոզվելով, որ մադամ Պոմֆրին մոտերքում չէ, նա Ռոնին մատնացույց արեց Հերմիոնայի բռունցքի մեջ սեղմած թղթի կտորը։</p>
<p>— Փորձիր հանել, — շշնջաց Ռոնը և իր աթոռը տեղաշարժեց, որպեսզի մադամ Պոմֆրիի հնարավոր տեսադաշտից փակի Հարրիին։</p>
<p>Դա այնքան էլ հեշտ չէր։ Հերմիոնայի ձեռքն այնպես ամուր էր սեղմել թղթի կտորը, որ Հարրիին թվաց, թե առանց պատռելու չի կարողանա դուրս քաշել այն։ Մինչ Ռոնը պահակություն էր անում, Հարրին պտտում ու կամաց-կամաց դուրս էր քաշում թղթի կտորը և, վերջապես, մի քանի լարված րոպեներից հետո թուղթը տեղի տվեց ու դուրս եկավ քարացած բռունցքից։</p>
<p>Դա մի էջ էր՝ պոկված գրադարանային շատ հին մի գրքից։ Հարրին՝ շատ հուզված, ծնկի վրա հարթեց թղթի կտորը, և Ռոնը առաջ թեքվեց, որպեսզի նրա հետ միասին կարդա․</p>
<p>«Մեր երկրում բնակվող բազմաթիվ սարսափազդու և վտանգավոր հրեշներից չկա ավելի հետաքրքրաշարժ ու ահարկու արարած քան Բասիլիսկոս արքայօձը, որը հայտնի է նաև որպես Օձերի արքա։</p>
<p>Այս արքայօձը, որը կարող է հսկայական չափերի հասնել և ապրել մինչև մի քանի հարյուր տարի, ծնվում է հավի ձվից, որի վրա թուխս է նստել քարանձավային դոդոշը։</p>
<p>Բասիլիսկոսը, բացի մահացու թունավոր ժանիքներից, սպանելու շատ յուրահատուկ մեթոդներ ունի։ Բասիլիսկոսի հայացքը մահաբեր է, և ամեն կենդանի արարած, ընկնելով նրա սպանիչ հայացքի տակ վայրկենապես մահանում է։</p>
<p>Սարդերը փախչում են Բասիլիսկոսից, որովհետեւ արքայօձը նրանց մահացու թշնամին է, իսկ Բասիլիսկոսը փախչում է միայն աքաղաղի կանչից, որի ձայնը մահաբեր է արքայօձի համար։»</p>
<p>Եվ էջի տակ մի բառ էր խզբզված․</p>
<p>«<b>Խողովակները</b>…»</p>
<p>Հարրին ճանաչեց Հերմիոնայի ձեռագիրը։</p>
<p>Հարրիին թվաց, որ ինչ-որ մեկը հենց այդ պահին լույս վառեց նրա ուղեղի մեջ։</p>
<p>— Ռո՛ն, — արտաշնչեց նա, — հենց սա է, որ կա։ Հենց սա է պատասխանը։ Սրահում բնակվող հրեշը Բասիլիսկոս է, աժդահա օձ։ Ահա թե ինչու միայն ես էի լսում այդ ձայնը միջանցքներում, ու ինձնից բացի՝ ուրիշ ոչ ոք չէր լսում։ Որովհետև ես շահմարաշուրթ եմ, հասկանում եմ օձերի լեզուն։</p>
<p>Հարրին նայեց իրեն շրջապատող մահճակալներին։</p>
<p>— Բասիլիսկոսը սպանում է մարդկանց՝ պարզապես նայելով նրանց աչքերի մեջ։ Բայց ոչ ոք դեռ չի մահացել, որովհետև ոչ ոք ուղիղ նրա աչքերի մեջ չի նայել։ Քոլինը տեսել է նրան իր լուսանկարչական խցիկի միջով։ Բասիլիսկոսի հայացքից խցիկն ու ժապավենը այրվել են, բայց հենց դա է փրկել Քոլինի կյանքը, օձի հայացքը միայն քարացրել է նրան։ Ջասթինը… Ջասթինը պետք է որ Բասիլիսկոսին տեսած լինի Գրեթե Անգլուխ Նիքի միջով։ Նիքն իր վրա է վերցրել օձի հայացքի ամբողջ ուժը, բայց նա ինքը չի կարող մահանալ, որովհետև ուրվական է։ Հերմիոնային ու այդ ռեյվենքլոցի աղջկան գտել են քարացած, իսկ նրանց կողքին՝ այն փոքրիկ կլոր հայելին։ Հերմիոնան արդեն գլխի էր ընկել, որ հրեշը Բասիլիսկոս է։ Գրազ կգամ, որ առաջին իսկ պատահած մարդուն նա խորհուրդ է տվել շրջադարձների մոտ նախ հայելու միջոցով ստուգել, թե ինչ կա հաջորդ միջանցքում ու նոր միայն առաջ գնալ։ Եվ այդ աղջիկն էլ հանել է իր հայելին ու…</p>
<p>Ռոնի ծնոտը կախ ընկավ։</p>
<p>— Իսկ Միսիզ Նորի՞սը, — հուզված շշնջաց նա։</p>
<p>Հարրին մի պահ մտածեց՝ վերհիշելով Բոլոր սրբերի օրվա այն գիշերային տեսարանը։</p>
<p>— Ջուրը… — դանդաղ ասաց նա։ — Լալկան Մարթայի զուգարանից դուրս հոսած ջուրը։ Գրազ կգամ, որ Միսիզ Նորիսը միայն օձի արտացոլումն է տեսել։</p>
<p>Նա ոգևորված, կրկին ու կրկին, ծայրից ծայր դիտում էր իր ձեռքի մեջ պահած թղթի կտորը։ Ինչքան ավելի շատ էր նայում էջին, այնքան ավելի էր համոզվում իր ենթադրությունների մեջ։</p>
<p>— Բասիլիսկոսը փախչում է միայն աքաղաղի կանչից, որի ձայնը մահաբեր է նրա համար, — բարձրաձայն ընթերցեց նա։ — Հագրիդի բոլոր աքաղաղներին սատկացրել էին։ Սլիզերինի ժառանգը չի ցանկացել, որ ամրոցում որևէ աքաղաղ մնա, երբ նա բացի Գաղտնի սրահը։ Իսկ սարդերը փախչում են Բասիլիսկոսից։ Ամեն ինչ համընկնում է։</p>
<p>— Բայց ինչպե՞ս է Բասիլիսկոսը շրջում ամրոցում, — ապշադեմ ասաց Ռոնը, — մի կեղտոտ մեծ օձ… Այդ ինչպե՞ս է, որ ոչ ոք մինչև այժմ չի տեսել նրան…</p>
<p>Հարրին մատնացույց արեց այն բառը, որը Հերմիոնան խզբզել էր էջի տակ։</p>
<p>— Խողովակները… — ասաց նա, — խողովակները, Ռո՜ն… Նա տեղաշարժվում է ամրոցի կոյուղու խողովակներով։ Ես այդ ձայնը պատերի միջից էի լսում…</p>
<p>Ռոնը հանկարծ բռնեց Հարրիի ձեռքը։</p>
<p>— Գաղտնի սրահի մուտքը… — խորհրդավոր ձայնով ասաց նա, — իսկ եթե դա զուգարաններից մեկու՞մ է… Իսկ եթե դա…</p>
<p>— Լալկան Մարթայի զուգարանում է… — շարունակեց Հարրին։</p>
<p>Նրանք նստած էին հուզմունքից փշաքաղվելով և իրենք իրենց կռահումներին հազիվ հավատալով։</p>
<p>— Դա նշանակում է, որ ես դպրոցում միակ շահմարաշուրթը չեմ։ Սլիզերինի ժառանգը նույնպես շահմարաշուրթ է։ Այ, թե ինչպես է նա վերահսկում Բասիլիսկոսին։</p>
<p>— Ի՞նչ ենք անելու, — ասաց Ռոնը փայլատակող աչքերով, — չգնա՞նք ուղիղ ՄըքԳոնագալի մոտ։</p>
<p>— Գնացի՜նք ուսուցչանոց, — ասաց Հարրին տեղից վեր ցատկելով։ — Նա տաս րոպեից այնտեղ կլինի, դասամիջոցը շուտով կսկսվի։</p>
<p>Նրանք աստիճաններով վազեցին ներքև՝ դեպի ուսուցչանոցի հարկը։ Չցանկանալով, որ իրենց մեն-մենակ տեսնեն միջանցքում, նրանք միանգամից մտան դատարկ ուսուցչանոցը։ Դա մի խոշոր սենյակ էր, հղկված փայտով երեսապատված պատերով և լեփ-լեցուն բազմաթիվ մուգ փայտյա աթոռներով։ Հարրին ու Ռոնը, նստելու համար չափազանց հուզված, պարզապես հետ ու առաջ էին քայլում սենյակում՝ սպասելով պրոֆեսոր ՄըքԳոնագալին։</p>
<p>Սակայն զանգն այդպես էլ չհնչեց։</p>
<p>Զանգի փոխարեն միջանցնքերում տարածվեց պրոֆեսոր ՄըքԳոնագալի կախարդանքով ուժեղացված ձայնը։</p>
<p>— Բոլոր ուսանողները պետք է անմիջապես վերադառնան իրենց միաբանությունների աշտարակները, բոլոր ուսուցիչներին խնդրում եմ անհապաղ հավաքվել ուսուցչանոցում…</p>
<p>Հարրին կրունկների վրա շրջվեց ու նայեց Ռոնին։</p>
<p>— Միայն թե ոչ նոր հարձակում, ոչ այժմ…</p>
<p>— Ի՞նչ ենք անելու, — ասաց Ռոնը հուզմունքից շնչասպառ լինելով։ — Վերադառնա՞նք մեր աշտարակը։</p>
<p>— Ո՜չ, — ասաց Հարրին՝ շուրջը նայելով։ Նրա ձախ կողմում ուսուցչական թիկնոցներով լի մի անճոռնի պահարան էր կագնած։ — Գնանք այնտե՜ղ… Արի լսե՜նք, թե ինչ է կատարվել։ Հետո մենք նրանց կպատմենք, թե մենք ինչ ենք հայտնաբերել։</p>
<p>Նրանք թաքնվեցին պահարանի մեջ՝ ականջ դնելով միջանցքում հարյուրավոր ոտքերի քստքստոցին և ուսուցչանոցի դռան զըմփ– զրըմփոցներին։ Թիկնոցների նամշահոտ ծալքերի արանքից նրանք տեսան, թե ինչպես ուսուցիչները մեկը մյուսի հետևից հավաքվեցին ուսուցչանոցում։ Նրանցից մի քանիսը լրջորեն մտահոգված տեսք ունեին, շատերը նույնիսկ վախեցած էին։ Վերջապես եկավ պրոֆեսոր ՄըքԳոնագալը։</p>
<p>— Ինչից վախենում էինք, կատարվեց, — հայտնեց նա, լուռ սպասող ուսուցիչներին, — հրեշը տարել է ուսանողներից մեկին։ Տարել է ուղիղ Գաղտնի սրահը։</p>
<p>Պրոֆեսոր Ֆլիթվիքը սարսափահար ծղրտաց։ Պրոֆեսոր Սածիլը ձեռքերով փակեց բերանը։ Սառկեկը շատ ամուր սեղմեց իր առջև կանգնած աթոռի թիկնակն ու ասաց․</p>
<p>— Համոզվա՞ծ եք…</p>
<p>— Սլիզերինի ժառանգը մեկ այլ ուղերձ է թողել, — ասաց քաթանի պես գունատ պրոֆեսոր ՄըքԳոնագալը, — ճիշտ առաջին ուղերձի տակ․ «Նրա կմախքը ընդմիշտ կմնա սրահում»։</p>
<p>Պրոֆեսոր Ֆլիթվիքը փղձկաց ու սկսեց արտասվել։</p>
<p>— Ու՞մ է տարել, — հարցրեց մադամ Հուչը, որը թուլացած ծնկներով սուզվել էր աթոռներից մեկի մեջ, — ո՞ր ուսանողին է տարել…</p>
<p>— Ջինի Ուիզլիին, — ասաց պրոֆեսոր ՄըքԳոնագալը։</p>
<p>Հարրին զգաց, ինչպես իր կողքին կանգնած Ռոնը անձայն սահեց պահարանի հատակին։</p>
<p>— Վաղը առավոտյան մենք պետք է տուն ուղարկենք բոլոր ուսանողներին, — ասաց պրոֆեսոր ՄըքԳոնագալը, — Սա Հոգվարթսի վերջն է… Դամբլդորը միշտ ասում էր…</p>
<p>Ուսուցչանոցի դուռը կրկին աղմուկով բացվեց։ Մի պահ Հարրին համոզված էր կամ զուր հույս էր տածում, որ դա լինելու է Դամբլդորը։ Բայց մտնողը Լոքհարթն էր, և նա փայլում էր երջանիկ ժպիտով։</p>
<p>— Օ՜յ, ներեցե՜ք… Մի քիչ ուշացա… Եվ այսպես, ի՞նչ եմ բաց թողել…</p>
<p>Նա կարծես չէր էլ նկատում, որ մյուս ուսուցիչներն իրեն նայում էին անթաքույց ատելությամբ։ Սառկեկը մի քայլ առաջ եկավ։</p>
<p>— Հենց ձեզ էլ սպասում էինք, — ասաց նա։ — Դուք եք այն միակ մարդը, որը կփրկի մեզ։ Հրեշը մի աղջկա է առևանգել, Լո՜քհարթ։ Տարել է ուղիղ Գաղտնի սրահը։ Վերջապես եկավ ձեր պահը։</p>
<p>Լոքհարթը գունատվեց։</p>
<p>— ճիշտ այդպես, Գի՜լդերոյ, — վրա տվեց պրոֆեսոր Սածիլը, — երեկ երեկոյան չէի՞ք ասում, որ միշտ էլ իմացել եք, թե որտեղ է Գաղտնի սրահի մուտքը։</p>
<p>— Ես… ես… — կմկմաց Լոքհարթը։</p>
<p>— Այո՜, դուք չէի՞ք ինձ ասում, որ գիտեք, թե ով է թաքնվում սրահում, — հարձակվեց պրոֆեսոր Ֆլիթվիքը։</p>
<p>— Ես այդպիսի բա՞ն եմ ասել… Չեմ հիշում…</p>
<p>— Ես շատ լավ եմ հիշում, որ դուք ասացիք, թե շատ եք ափսոսում, որ չհասցրիք հրեշին հանդիպել մինչև Հագրիդի ձերբակալությունը, — ասաց Սառկեկը։ — Դուք չասացի՞ք, որ գործը բացարձակ շիլա-շփոթ են սարքել, և որ հենց ամենասկզբից ձեզ պետք է տային գործը տնօրինելու բոլոր լիազորությունները։</p>
<p>Լոքհարթը նայեց շուրջը՝ իր կոլեգաների քարացած դեմքերին։</p>
<p>— Ես… ես… երբեք… Դուք ինձ սխալ եք հասկացել…</p>
<p>— Շատ լավ, Գիլդերոյ, թողնում ենք ձեր հայեցողությանը, — ասաց պրոֆեսոր ՄըքԳոնագալը, — այսօր, իսկապես, գործելու օրն է։ Մենք հոգ կտանենք, որ ձեր ոտքի տակ ընկնող չլինի։ Դուք բոլոր հնարավորությունները կունենաք հրեշի հախից գալու համար՝ առանց որևէ մեկի միջամտության։ Վերջապես, բոլոր լիազորությունները ձերն են…</p>
<p>Լոքհարթը հուսահատ շուրջը նայեց, բայց ոչ ոք նրան օգնության չեկավ։ Նա այլևս նույնիսկ բարետես էլ չէր երևում։ Շրթունքները դողում էին, իսկ առանց սովորական ատամնաշատ ժպիտի պարզ երևում էին նրա թուլակամ կզակն ու անարտահայտիչ նիհար դեմքը։</p>
<p>— Շատ լավ… — ասաց նա, — Ես… ես կլինեմ իմ</p>
<p>առանձնասենյակում… Գնամ… պատրաստվելու…</p>
<p>Եվ նա դուրս եկավ ուսուցչանոցից։</p>
<p>— Լավ, — ասաց պրոֆեսոր ՄըքԳոնագալը, որի քթանցքները կատաղությունից, ասես, բռնկվել էին, — գոնե նա ինքը մեր ոտքի տակ չի ընկնի։ Միաբանությունների ավագ դասախոսները պետք է տեղեկացնեն ուսանողներին կատարվածի մասին։ Բոլորին հայտնեք, որ վաղը առավոտյան Հոգվարթսի ճեպընթացը նրանց տուն կտանի։ Մյուսներդ, խնդրում եմ, հոգացեք, որ հանրակացարանային աշտարակներից դուրս միջանցքներում ոչ մի ուսանող չլինի։</p>
<p>Ուսուցիչները ոտքի կանգնեցին և մեկը մյուսի հետևից դուրս եկան ուսուցչանոցից։</p>
<p>*</p>
<p>Դա երևի Հարրիի կյանքում ամենավատ օրն էր։ Նա, Ռոնը, Ֆրեդն ու Ջորջը միասին նստել էին Գրիֆինդորի ընդհանուր սենյակի անկյունում, անկարող մեկը մյուսին մի բառ ասել։ Փերսին այնտեղ չէր։ Նա գնաց տեր և տիկին Ուիզլիներին բանբեր բու ուղարկելու, իսկ հետո միայնակ փակվեց իր ննջարանում։</p>
<p>Ոչ մի կեսօր դեռ երբեք այդքան երկար չէր ձգվել։ Գրիֆինդորի աշտարակը երբևէ դեռ այդքան մարդաշատ ու լուռ չէր եղել։ Մայրամուտին մոտ Ֆրեդն ու Ջորջը նույնպես բարձրացան իրենց ննջարանը՝ անկարող այլևս նստել բոլորի հետ։</p>
<p>— Նա ինչ-որ բան գիտեր, Հարրի — ասաց Ռոնը, առաջին անգամ խոսելով այն պահից ի վեր, ինչ իրենք մտել էին ուսուցչանոցի պահարանը։ — Ահա, թե ինչու են նրան առևանգել։ Դա բոլորովին էլ ինչ-որ հիմար բան չէր Փերսիի մասին։ Նա ինչ-որ բան էր իմացել Գաղտնի սրահի հետ կապված։ Ահա թե ինչու էր նա… — Ռոնը արագ-արագ թարթեց աչքերը, — …ուզում էի ասել, ախր… նա զտարյուն է… Ուրիշ ի՞նչ պատճառ կարող է լինել։</p>
<p>Հարրին տեսնում էր հորիզոնի գծից մայր մտնող արնակարմիր արևը։ Նա ինքն իրեն դեռ երբեք այդքան անօգնական չէր զգացել։ Եթե միայն իրենք կարողանային որևէ բան անել… ընդհանրապես մի բան…</p>
<p>— Հարրի, — ասաց Ռոնը, — ի՞նչ ես կարծում… Որևէ</p>
<p>հավանականություն կա՞, որ նա դեռ… գիտես…</p>
<p>Հարրին չգիտեր ինչ ասեր։ Նա չէր պատկերացնում, թե Ջինին ինչպես կարող էր դեռ կենդանի լինել։</p>
<p>— Գիտե՞ս ինչ, — ասաց Ռոնը, — ես կարծում եմ, որ մենք պետք է գնանք ու խոսենք Լոքհարթի հետ։ Պատմենք նրան, ինչ գիտենք։ Նա պատրաստվում է Գաղտնի սրահը մտնել։ Մենք նրան կարող ենք ասել, թե մեր կարծիքով այն որտեղ է գտնվում, և զգուշացնել, որ սրահում ապրող հրեշը Բասիլիսկոս է։</p>
<p>Եվ քանի որ Հարրին չէր պատկերացնում, թե ուրիշ էլ ինչ կարող էին իրենք անել, նա համաձայնվեց։ Սենյակում նստած բոլոր գրիֆինդորցիներն այնքան վհատված էին ու իրենց այնքան անօգնական էին զգում, որ ոչ ոք ոչինչ չասաց, երբ նրանք ոտքի կանգնեցին ու սրահը կտրելով դուրս մագլցեցին դիմանկարի բացվածքից։</p>
<p>Մթությունը միջանցքներում խտանում էր, մինչ նրանք քայլում էին դեպի Լոքհարթի առանձնասենյակը։ Այնտեղ կարծես մեծ իրարանցում էր տիրում։ Դռան հետևից լսելի էին իրերի քաշքշուկ, թմփթրմփոց և արագ ոտնաձայներ։</p>
<p>Հարրին դուռը թակեց, և ներսում հանկարծ լռություն տիրեց։ Հետո դուռը շատ նեղ ճեղքով բացվեց, և բարալիկ ճեղքից նրանք տեսան Լոքհարթի աչքը։</p>
<p>— Օ՛հ… պարոն Փոթթեր… պարոն Ուի՜զլի, — ասաց նա մեկ մատնաչափ ավելի բացելով դուռը, — ես շատ զբաղված եմ այս պահին։ Եթե միայն արագ ասեք, թե ձեզ ինչ է պետք…</p>
<p>— Պրոֆե՜սոր, մենք ձեզ համար կարևոր տեղեկություն ունենք, — ասաց Հարրին։ — Մենք կարծում ենք, որ այն կարող է օգնել ձեզ։</p>
<p>— Ըըը՜… դեհ… դա այդքան էլ կարևոր չէ այժմ… — Լոքհարթի դեմքի այն մասը, որն իրենք տեսնում էին շատ շփոթված էր երևում։ — Ա՜հ… ուզում էի ասել… դեհ, լավ… ներս անցեք։</p>
<p>Նա դուռը բացեց, և տղաները ներս մտան։</p>
<p>Նրա գրասենյակը գրեթե լիովին հավաքված էր։ Հատակին դրված էին երկու մեծ ճամփորդական ճամպրուկներ։ Մեկի մեջ անկանոն նետված էին բազմագույն պարեգոտները՝ նեֆրիտե կանաչ, նարդոսի և եղրևանու երանգների, գիշերային կապույտ, սալորագույն, փիրուզագույն, շափյուղագույն… Գրքերը խառնիխուռն լցված էին մյուս ճամպրուկի մեջ։ Պատերին փակցված լուսանկարները հավաքված էին ու դարսված՝ սեղանին դրված տուփերի մեջ։</p>
<p>— Դուք ինչ-որ տե՞ղ եք գնում, — հարցրեց Հարրին։</p>
<p>— Հըը՜մ… կարելի է ասել, այո՜… — ասաց Լոքհարթը՝ սեփական անձը պատկերող իրական չափերի մի պաստառ պոկելով դռան հետևից և արագ-արագ փաթաթելով այն։ — Շատ շտապ հաղորդագրություն եմ ստացել… Անխուսափելի է… Ուղղակի պարտավոր եմ գնալ…</p>
<p>— Իսկ իմ քույրի՞կը… — բացականչեց Ռոնը։</p>
<p>— Դեհ, ինչ վերաբերում է դրան… Մեծ դժբախտություն է կատարվել… Շատ ցավում եմ, — ասաց Լոքհարթը՝ խուսափելով հանդիպել Ռոնի հայացքին, միևնույն ժամանակ հանելով սեղանի դարակներից մեկն ու պարունակությունը դատարկելով մի պայուսակի մեջ։ — Խորապես ցավակցում եմ…</p>
<p>— Դուք Սև ուժերից ինքնապաշտպանության ուսուցիչն եք, — ասաց Հարրին, — դուք չեք կարող հիմա հեռանալ դպրոցից։ Դուք չեք կարող բոլորիս մենակ թողնել ամրոցը պաշարած սև ուժերի դեմ։</p>
<p>— Դեհ, պետք է խոստովանել… որ երբ ես համաձայնեցի ստանձնել այս պաշտոնը… — թոթովեց Լոքհարթը, զույգ-զույգ գուլպաները նետելով իր պարեգոտների վրա, — աշխատանքի նկարագրության մեջ նման բան չկար… Ես չէի սպասում, որ…</p>
<p>— Այսինքն, դուք պարզապես փախչու՞մ եք, — կարծես ինքն իրեն չհավատալով՝ ասաց Հարրին, — այն ամենից հետո, ինչ նկարագրել եք ձեր գրքերում…</p>
<p>— Գրքերը կարող են թյուրիմացության մեջ գցել, — նրբանկատորեն ասաց Լոքհարթը։</p>
<p>— Բայց դուք գրել եք ձեր արածների մասին, — բղավեց Հարրին։</p>
<p>— Սիրելի երիտասարդ, — ասաց Լոքհարթը՝ ուղղելով մեջքն ու խոժոռ նայելով Հարրիին, — ապա մի սառը մտածեք։ Իմ գրքերը նույնիսկ կիսով չափ այդքան լավ չէին վաճառվի, եթե մարդիկ համոզված չլինեին, որ ես արել եմ այն ամենը, ինչ նկարագրել եմ իմ գրքերում։ Ո՞վ կուզենար կարդալ ծեր ու տգեղ, հայազգի մի դյութի մասին, թեև նա, իրոք, մի ամբողջ գյուղ էր հերոսաբար փրկել դարձվոր մարդագայլի ոհմակից։ Նրա դիմանկարը պարզապես ահավոր կլիներ առաջին էջի վրա։ Նա նույնիսկ պատկերացում չուներ ճիշտ հագնվելու մասին։ Իսկ այն վհուկը, որը հաղթել էր Բանդոն բանշիին, քթի տակ բեղեր ուներ… Չէ՛, նույնիսկ դժվար է պատկերացնել…</p>
<p>— Ուրեմն դուք պարզապես ձեզ եք վերագրել այն ամենը, ինչ արել են բազմաթիվ այլ մարդիկ, — թերահավատությամբ ասաց Հարրին։</p>
<p>— Հա՛րրի, Հա՛րրի, — ասաց Լոքհարթը անհամբերությամբ օրորելով գլուխը, — ամեն ինչ այդքան էլ հեշտ ու հանգիստ չի եղել։ Ես մեծ աշխատանք եմ կատարել։ Նախ պետք է գտնեի բոլոր այդ մարդկանց, հարցուփորձ անեի նրանց, թե իրականում ինչպես են իրենք արել իրենց հերոսությունները։ Հետո ես պետք է նրանց վրա հիշողության չարակնիք դնեի, որպեսզի նրանք մոռանային այն ամենը, ինչն, իրոք, իրենք էին արել։ Դա իսկապես հսկայական աշխատանք է, Հա՛րրի։ Կողքից նայողին կարող Է թվալ, թե ի՞նչ բարդ բան կա ինքնագիր թողնելու և գովազդ կազմակերպելու մեջ։ Եթե ուզում ես հանրահայտ լինել, ուրեմն պիտի պատրաստ լինես երկար ձանձրալի աշխատանքի։</p>
<p>Նա զրմփոցով փակեց իր ճամպրուկների կափարիչներն ու կողպեց դրանք։</p>
<p>— Ահա, — ասաց նա, — կարծես թե ոչինչ չեմ մոռացել… բացառությամբ միայն մեկ բանի…</p>
<p>Նա հանեց իր կախարդական փայտիկը և շրջվեց դեպի տղաները։</p>
<p>— Անչափ ցավում եմ, տղաներ, բայց ստիպված եմ հիշողության չարակնիք դնել ձեզ վրա։ Չեմ կարող թույլ տալ, որ իմ գաղտնիքները լեզվի փաթաթան սարքեք ամբողջ դպրոցում։ Այլապես ինձնից ոչ մի գիրք այլևս չեն գնի…</p>
<p>Հարրին ճիշտ ժամանակին ձեռքը գցեց իր փայտիկին։ Լոքհարթը նույնիսկ չէր էլ հասցրել բարձրացնել իրենը, երբ Հարրին գոռաց․</p>
<p><b>— էքսփելիարմուս․</b></p>
<p>Լոքհարթը հարվածից հետ ընկավ՝ մեկնվելով իր ճամպրուկների վրա։ Նրա փայտիկը ձեռքից թռավ օդի մեջ, և Ռոնը բռնեց այն ու դուրս նետեց բաց պատուհանից։</p>
<p>— Չպետք է թույլ տայիք պրոֆեսոր Սառկեկին, որ սովորեցներ մեզ այդ հակահարվածը, — կատաղած ասաց Հարրին, ոտքով հարվածելով Լոքհարթի ճամպրուկին։ Լոքհարթը վարից վեր նայում էր նրան, կրկին շատ տգեղ ու անարտահայտիչ դեմքով։ Հարրին իր փայտիկը դեռ ցցած պահել էր նրա վրա։</p>
<p>— Ի՞նչ եք ուզում ինձնից, — թույլ ասաց Լոքհարթը։ Ես չգիտեմ, թե որտեղ է Գաղտնի սրահը։ Ես ոչինչ չեմ կարող անել։</p>
<p>— Ձեր բախտը բերել է, — ասաց Հարրին՝ իր փայտիկի ծայրով ստիպելով նրան ոտքի կանգնել, — մենք կարծում ենք, որ գիտենք, թե որտեղ է այն, և թե ով է թաքնվում այնտեղ։ Գնացի՜նք։</p>
<p>Նրանք Լոքհարթին դուրս տարան առանձնասենյակից և ուղղորդեցին ամենամոտիկ աստիճաններով դեպի այն միջանցքը, որտեղ Լալկան Մարթայի զուգարանի դռան դիմացի պատին փայլում էին երկու ուղերձները։</p>
<p>Նրանք Լոքհարթին առաջ թողեցին։ Հարրին բավարարված նկատեց, որ նա ամբողջ մարմնով դողում էր։</p>
<p>Լալկան Մարթան նստած էր վերջին խցիկում, ջրի տակառիկի գլխին։</p>
<p>— Օ՛հ, այդ դու՞ ես, — ասաց նա՝ տեսնելով Հարրիին, — իսկ ա՞յս անգամ ինչ ես ուզում։</p>
<p>— Ուզում եմ հարցնել քեզ, թե ինչպես ես դու մահացել… — ասաց Հարրին։</p>
<p>Մարթայի վերաբերմունքն անմիջապես փոխվեց։ Նա այնպիսի տեսք ընդունեց, ասես նրան դեռ երբեք նման հաճելի հարց չէին տվել։</p>
<p>— Ուուուուո՜ւ… Սարսափելի էր… — ասաց նա իր ասածից ակնհայտ հաճույք ստանալով։ — Դա տեղի ունեցավ ճիշտ այստեղ։ Ես մահացել եմ հենց այս խցիկում։ Այնքան լավ եմ հիշում։ Ես զուգարանում թաքնվել էի, որովհետև Օլիվիա Հորնբին ինձ ձեռք էր առնում ակնոցիս պատճառով։ Դուռը փակ էր, ու ես լաց էի լինում, իսկ հետո լսեցի, թե ինչպես մեկը ներս մտավ։ Ինչ-որ մեկը ինչ-որ ծիծաղելի բաներ ասաց։ Կարծում եմ, որ օտար լեզվով էր խոսում։ Ինչևէ, իրականում ինձ զարմացրեց ու բարկացրեց այն, որ խոսողը տղա էր։ Ես էլ դուռը բացեցի, որպեսզի նրան ասեմ, որ սա աղջիկների զուգարան է, և որ նա չի կարող այս զուգարանից օգտվել, իսկ հետո… — Մարթան, դեմքին շատ կարևոր արտահայտություն տալով ծանր հոգոց հանեց, — …ես մահացա։</p>
<p>— Ինչպե՞ս, — ասաց Հարրին։</p>
<p>— Գաղափար չունեմ, — ասաց Մարթան շատ մտերմավարի խոսելով Հարրիի հետ, — հիշում եմ միայն, որ տեսա մի զույգ հսկայական դեղին աչքեր։ Իմ ամբողջ մարմինը, ասես, կծկվեց, ու ես դուրս ճախրեցի մարմնից… — Նա երազկոտ նայեց Հարրիի վրա, — հետո վերադարձա այստեղ… Ես պատրաստվում էի հետապնդել ու մի լավ վախեցնել Օլիվիա Հորնբիին, հասկանու՞մ ես… Օ՜հ, ես նրան հետո այնպիսի օրը գցեցի, որ մինչև կյանքի վերջն ափսոսում էր, որ ծիծաղել էր ակնոցիս վրա։</p>
<p>— Որտե՞ղ տեսար այդ աչքերը, — հարցրեց Հարրին։</p>
<p>— Այնտեղ, այն կողմերում, — ասաց Մարթան մատը անորոշաբար ցցելով դեպի իր զուգարանախցիկի դիմաց գտնվող լվացարանները։</p>
<p>Հարրին ու Ռոնը վազեցին դեպի լվացարանը։ Լոքհարթն անշարժ կանգնած էր՝ քարացած դեմքին անհուն սարսափի արտահայտությամբ։</p>
<p>Լվացարանը ոչնչով չէր տարբերվում մյուս բոլոր հասարակ լվացարաններից։ Նրանք թիզ առ թիզ ուսումնասիրեցին այն ամբողջությամբ, այդ թվում նաև լվացարանից ցած իջնող խողովակները։ Հետո Հարրին հանկարծ տեսավ պղնձյա ծորակներից մեկի կողքին փորագրված մի փոքրիկ օձ։</p>
<p>— Այդ ծորակը երբեք չի աշխատել, — զվարթ ասաց Մարթան — մինչ Հարրին փորձում էր պտտել այն։</p>
<p>— Հարրի, — ասաց Ռոնը, — մի բան ասա՛, մի բան ասա՛</p>
<p>շահմարալեզվով։</p>
<p>— Բայց… — Հարրին բարձրաձայն մտածեց, — ամեն անգամ, երբ խոսել եմ շահմարալեզվով միշտ կանգնած եմ եղել իրական օձի առաջ։</p>
<p>Նա հայացքը հառեց փոքրիկ փորագրության վրա, փորձելով պատկերացնել, որ դա իրական օձ է։</p>
<p>— Բացվի՛ր, — ասաց նա։</p>
<p>Հարրին նայեց Ռոնին, որը գլուխն էր օրորում։</p>
<p>— Չէ՜, մարդկային լեզվով էր, — ասաց Ռոնը։</p>
<p>Հարրին կրկին նայեց օձի փորագրությանը, անչափ ցանկանալով հավատալ, որ այն կենդանի օձ է։ Նա գլուխը շարժեց, և մոմի լույսի ստվերներն, ընկնելով փորագրության վրա՝ կենդանի տեսք տվեցին դրան։</p>
<p>— Բացվի՛ր, — ասաց նա։</p>
<p>Այս անգամ նրա կոկորդից դուրս եկած ձայները բոլորովին էլ բառեր չէին, այլ տարօրինակ ֆշշոցներ, և ծորակն անմիջապես փայլատակեց վառ սպիտակ լույսով ու սկսեց պտտվել։ Հաջորդ վայրկյանին լվացարանը սկսեց շարժվել։ Այն պարզապես սուզվեց հատակի տակ, իսկ պատի վրա երևաց հաստ խողովակի շրջանաձև մի բացվածք, այնքան լայն, որ դրա միջով հանգիստ կարող էր մի մարդ անցնել։</p>
<p>Հարրին լսեց Ռոնի ապշահար հոգոցը և վեր նայեց։ Նա արդեն հաստատ գիտեր, թե ինքն ինչ էր անելու։</p>
<p>— Ես ցած եմ իջնում, — ասաց նա։</p>
<p>Նա պարզապես չէր կարող չգնալ, առավել ևս, երբ նրանք գտել էին Գաղտնի սրահի մուտքը, երբ նույնիսկ ամենաթույլ, ամենաանհավանական հույսն ունեին, որ Ջինին դեռ կենդանի է։</p>
<p>— Ես էլ եմ գալիս, — ասաց Ռոնը։</p>
<p>Մի պահ լռություն տիրեց։</p>
<p>— Դեհ, կարծես ես ձեզ այլևս պետք չեմ, — ասաց Լոքհարթը, դեմքին մի պահ շողշողացնելով իր սովորական ժպիտի ստվերը, — ես երևի…</p>
<p>Նա ձեռքը դրեց դռան բռնակին, բայց Ռոնն ու Հարրին երկուսն էլ իրենց փայտիկներն ուղղեցին նրա վրա։</p>
<p>— Դու կգնաս առաջինը, — մռնչաց Ռոնը։</p>
<p>Կավճի պես գունատ դեմքով և առանց իր կախարդական փայտիկի անզեն Լոքհարթը ճարահատյալ մոտեցավ խողովակի բացվածքին։</p>
<p>— Տղանե՜ր, — ասաց նա թույլ ձայնով, — տղանե՜ր, դրանից ի՞նչ օգուտ…</p>
<p>Հարրին թիկունքից բզեց նրան իր փայտիկով։ Լոքհարթը ոտքերն իջեցրեց խողովակի բացվածքի մեջ։</p>
<p>— Ես չեմ կարծում… — սկսեց նա, բայց Ռոնը ուժեղ առաջ հրեց նրան, և նա գոռոցով անհետացավ մութ ձագարի մեջ։ Հարրին անմիջապես հետևեց Լոքհարթին՝ մարմինը դանդաղ մտցրեց խողովակի մեջ ու ձեռքերը բաց թողեց։</p>
<p>Դա նման էր մի շատ մութ, անսահման երկար ու մամռակալած սահալանջով ցած սահելուն։ Նա տեսնում էր բոլոր ուղղություններով գնացող այլ կողմնատար խողովակներ, բայց դրանցից ոչ մեկն այնքան լայն չէր, որքան այս մեկը, որով իրենք ցած էին սահում։ Խողովակը ոլորվում էր, պտտվում և թեքությամբ դեպի ներքև գնում։ Հարրին գիտեր, որ իջնում էր խոր դպրոցի տակ, նույնիսկ ամենախոր զնդաններից էլ խոր։ Իր հետևից նա լսում էր շրջադարձների վրա թեթևակի թմփ-թրմփացող Ռոնին։</p>
<p>Եվ ճիշտ այն պահին, երբ նա սկսել էր անհանգստանալ, թե ինչ կլինի, երբ վերջապես ինքն ընկնի հատակին, խողովակն ուղղվեց, և նա վնգոցով դուրս թռավ անցքից ու թրմփաց խոնավ հատակին՝ մի մութ քարե թունելում, որը բավականին բարձր էր ամբողջ հասակով կանգնելու համար։ Քիչ հեռու Լոքհարթն էր ոտքի կանգնում, ոտքից գլուխ ծածկված լպրծուն մամռացեխով և ուրվականի պես ճերմակ դեմքով։ Հարրին մի կողմ քաշվեց, և Ռոնը նույնպես վզզոցով դուրս թռավ խողովակից։</p>
<p>— Մենք երևի դպրոցի տակ ենք մի քանի մղոն խորությամբ, — ասաց Հարրին, որի ձայնը արձագանքեց մութ թունելի պատերից։</p>
<p>— Կարող է նույնիսկ լճի տակ լինենք, — ասաց Ռոնը՝ շեղ-շեղ նայելով լպրծուն մամուռով ծածկված մութ քարե պատերին։</p>
<p>Բոլոր երեքը շրջվեցին նայելու իրենց առջև ընկած թունելի մթության մեջ։</p>
<p>— Լո՜ւմոս, — շշնջաց Հարրին իր փայտիկին, և այն լուսավորվեց։ — Գնացի՜նք, ասաց նա Ռոնին ու Լոքհարթին, և նրանք առաջ քայլեցին՝ ոտքերը բարձրաձայն չփչփացնելով թունելի թաց հատակի վրա։</p>
<p>Թունելն այնքան մութ էր, որ նրանք իրենց առջև շատ փոքր տարածություն էին տեսնում։ Փայտիկի լույսից առաջացած ստվերները թունելի պատերին հրեշավոր չափերի էին երևում։</p>
<p>— Չմոռանա՜ք, — ասաց Հարրին՝ առաջ շարժվելով, եթե որևէ շարժում նկատեք, անմիջապես փակեք աչքերը։</p>
<p>Բայց թունելը գերեզմանի պես մռայլ էր ու դատարկ, և նրանց լսած առաջին անսպասելի ձայնը մի բարձր ճրթոց էր, որը լսվեց Ռոնի կոշիկի տակից, երբ նա տրորեց առնետի մի գանգ։ Հարրին փայտիկն իջեցրեց հատակին նայելու համար, և նրանք տեսան, որ այն ծայրից ծայր ծածկված էր փոքր կենդանիների կմախքներով։ Մեծ ջանքեր թափելով, որ ուղեղից դուրս վանի Ջինիի անկենդան մարմնի կամ ոսկորների ահավոր պատկերը, և անչափ հուսալով նրան դեռ կենդանի գտնել, Հարրին առաջ անցավ և մի քանի քայլից հասավ թունելի մութ շրջադարձին։</p>
<p>— Հա՜րրի, այնտեղ ինչ-որ բան կա, — խռպոտ շշուկով ասաց Ռոնը՝ բռնելով Հարրիի ուսից։</p>
<p>Նրանք շունչները պահած նայեցին մթության մեջ։ Հարրին տեսնում էր թունելին ուղղահայաց ընկած հսկա խողովականման կլորավուն ինչ-որ ուրվագիծ։ Այն չէր շարժվում։</p>
<p>— Գուցե քնա՞ծ է, — շշուկով ասաց Հարրին ու հետ նայեց մյուս երկուսին։ Լոքհարթը ձեռքերը սեղմել էր աչքերին։ Հարրին աչքերը կկոցած հետ շրջվեց, որպեսզի կրկին նայի խողովականման ուրվագծին։ Սրտխփոցն այնքան էր արագացել, որ կուրծքը սկսեց ցավել։</p>
<p>Շատ դանդաղ և այնպես կկոցած աչքերով, որ հազիվ մի ճեղք բաց լինի, Հարրին առաջ շարժվեց՝ փայտիկը բարձր պահած օդի մեջ։</p>
<p>Լույսը սահեց վառ թունավոր կանաչ գույնի մի աժդահա օձի գցած մաշկի վրայով, որի դատարկ պարույրներն ընկած էին թունելի հատակին։ Այն արարածը, որի հին մաշկի պարույրները տարածվել էին հատակին, հաստատ ամենաքիչը տաս մետր երկարություն ուներ։</p>
<p>— Գրողը տանի, — ասաց Ռոնը թույլ ձայնով։</p>
<p>Հանկարծ շարժում լսվեց նրանց թիկունքում։ Գիլդերոյ Լոքհարթի ծնկները նրան դավաճանել էին։</p>
<p>— Վեր կաց, — շեշտակի ասաց Ռոնը՝ իր փայտիկի ծայրն ուղղելով Լոքհարթի վրա։</p>
<p>Լոքհարթը ոտքի կանգնեց… Հետո անսպասելի նետվեց Ռոնի վրա ու հրելով նրան գցեց գետնին։</p>
<p>Հարրին առաջ ցատկեց, սակայն չափազանց ուշ էր։ Լոքհարթը մեջքն էր ուղղում Ռոնի փայտիկը ձեռքի մեջ բռնած, և իր սովորական ժպիտը դեմքին։</p>
<p>— Մեր արկածն այստեղ կվերջանա, տղանե՜ր, — ասաց նա։ — Ես այս մաշկից մի կտոր կտանեմ հետս դպրոց, կասեմ, որ չափազանց ուշ էր աղջկան փրկելու համար, իսկ դուք երկուսդ դժբախտաբար խելագարվեցիք՝ չդիմանալով խեղճ աղջկա խեղանդամված մարմնի սահմռկեցուցիչ տեսարանին։ Ասացե՜ք ցտեսություն ձեր հիշողություններին։</p>
<p>Նա գլխից վեր բարձրացրեց Ռոնի՝ սոսնձապատ երիզով ամրացրած փայտիկը և ինչքան ուժ ուներ թոքերում բղավեց․</p>
<p><b>— Օբլիվիատե</b>…</p>
<p>Փայտիկը պայթեց փոքր ռումբի ուժգնությամբ։ Հարրին արմունկներով գլուխը բռնած առաջ վազեց, սայթաքելով օձի մաշկի պալարների վրա, փախչելով առաստաղից թափվող քարերի հսկայական բեկորներից, որոնք որոտաձայն արձագանքելով ընկնում էին հատակին։ Հաջորդ պահին նա միայնակ կանգնած նայում էր քարերի բեկորներից առաջացած անանցանելի պատին։</p>
<p>— Ռո՜ն, — բղավեց Հարրին, — կենդանի՞ ես…</p>
<p>— Այստե՜ղ եմ… — լսվեց Ռոնի խուլ ձայնը քարերի բեկորների հետևից։ — Ես լավ եմ… Բայց, էս ապուշը ոնց որ լավ չի… Հետն ինչ-որ բան կատարվեց… Փայտիկը նրան հետադարձ հարված հասցրեց։</p>
<p>Հետո մի խուլ դմփոց լսվեց և բարձրաձայն «օօ՜ուու»։ Այնպիսի տպավորություն էր, ասես Ռոնը քացով խփեց Լոքհարթի փորին։</p>
<p>— Հիմա ի՞նչ անենք, — լսվեց Ռոնի հուսահատ ձայնը։ — Մենք չենք կարող քո կողմն անցնել։ Դարեր կտևի մինչև քարերը մի կողմ նետեմ։</p>
<p>Հարրին վեր նայեց թունելի առաստաղին։ Հսկայական ճաքեր էին հայտնվել առաստաղի վրա։ Նա երբեք դեռ չէր փորձել հրաշագործությամբ ճեղքել գետնին ընկած քարերի չափ մեծ բեկորներ, և կարծես պահն էլ այնքան հարմար չէր առաջին անգամ փորձելու համար։ Իսկ եթե հանկարծ ամբողջ թունելը փլվեր։</p>
<p>Քարերի հետևից մեկ ուրիշ դմփոց լսվեց, և մեկ ուրիշ բարձրաձայն «օօ՜ուու»։ Նրանք միայն ժամանակ էին կորցնում։ Ջինին արդեն մի քանի ժամ էր, ինչ Գաղտնի սրահում էր գտնվում։ Հարրին գիտեր, որ միայն մեկ բան էր մնում անել։</p>
<p>— Սպասի՜ր այդտեղ, — գոռաց Հարրին, — սպասի՜ր այդտեղ Լոքհարթի հետ միասին… Ես առաջ կգնամ։ Եթե մեկ ժամից չվերադարձա…</p>
<p>Բազմանշանակ լռություն տիրեց։</p>
<p>— Ես կփորձեմ քարերը մի կողմ նետել, — ասաց Ռոնը, որը կարծես մեծ ջանքեր էր գործադրում ձայնը կայուն պահելու համար, — որպեսզի դու… դու կարողանաս հետ անցնել… Եվ Հարրի…</p>
<p>— Կտեսնվենք մեկ ժամից, — ասաց Հարրին՝ փորձելով գոնե մի քիչ վստահություն ներարկել իր դողացող ձայնի մեջ։</p>
<p>Եվ նա միայնակ առաջ գնաց՝ անցնելով հսկա օձի փոխած մաշկի կողքով։</p>
<p>Շուտով անցումը քարերից մաքրող Ռոնի ձայնը մարեց հեռվում։ Թունելը կրկին ու կրկին շրջադարձներ էր կատարում։ Հարրիի բոլոր մկանները լարումից կծկվել էին։ Նա ուզում էր, որ թունելը վերջապես ավարտվի, թեև սարսափում էր այն մտքից, թե ինչ կգտնի թունելի վերջում։ Հետո, վերջապես, անցնելով ևս մեկ շրջադարձ, նա իր դիմաց քարե պատ տեսավ, որի մեջտեղում՝ հատակից մինչև առաստաղ կանգնած էր երկու միահյուսված օձերի ահռելի մի արձան։ Օձերի գլուխներում աչքերի խոռոչների մեջ մեղմ առկայծում էին հսկայական վառ կանաչ զմրուխտներ։</p>
<p>Հարրին, լրիվ չորացած կոկորդով, մոտեցավ արձաններին։ Ոչ մի կարիք չկար իրեն համոզելու կամ պատկերացնելու, թե այս օձերը կենդանի էին։ Դրանց աչքերը տարօրինակ կենդանի փայլ էին առկայծում։</p>
<p>Հարրին պարզապես կռահեց, թե ինքն ինչ պետք է աներ։ Նա կոկորդը մաքրեց և զմրուխտե աչքերը, կարծես, ավելի վառ առկայծեցին։</p>
<p>— Բացվի՜ր, — ասաց Հարրին ցածր, թույլ ֆշշոցով։</p>
<p>Օձերն անջատվեցին, և պատը նրանց արանքում ճեղքվեց ու երկու կես եղավ։ Երկու կեսերը դանդաղ կողմ սահելով անհետացան թունելի պատերի մեջ, ու Հարրին, ոտքից գլուխ անզուսպ դողալով, ներս քայլեց բացվածքի միջով։</p>
<hr />
</body></html>