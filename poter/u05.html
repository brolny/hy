<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 05">
<meta name="Description" content="Գաղտնի սրահը 05">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ հինգերորդ<br>Կռվազան ուռենին</h2>
<p>Ամառային արձակուրդների վերջն ավելի շուտ եկավ, քան Հարրին կցանկանար։ ճիշտ է, նա անհամբերությամբ էր սպասում, թե երբ են դասերը սկսվելու Հոգվարթսում, սակայն Ուիզլիների Տոհմաորջում անցկացրած ժամանակը նրա կյանքի ամենաերջանիկ ամիսն էր։ Դժվար էր նախանձով չլցվել Ռոնի հանդեպ, երբ մտածում էր, թե ինչպիսի ընդունելություն է սպասվում իրեն հաջորդ տարի Բեկտենիների նրբանցքի թիվ 4 տանը։</p>
<p>Վերջին երեկոյան տիկին Ուիզլին արքայական ընթրիքի սեղան գցեց, որի կերակրացանկի մեջ կային Հարրիի սիրած գրեթե բոլոր ուտելիքները, վերջում էլ մեղրի մաթով պատրաստված անմահական փուդինգ (իզուր չէ, որ մեղրի մաթը մարդիկ ամենաբույժ հակաթույն են համարում)։</p>
<p>Ֆրեդն ու Ջորջը երեկոն ծաղկացրին «Դոկտոր Ֆիլիբուստերի անկրակ հրավառության» գլանակներ պայթեցնելով, և խոհանոցը լցվեց մոտ կես ժամ պատից պատ ու հատակից առաստաղ թռվռացող կարմիր ու կապույտ աստղիկներով։ Հետո բոլորը մի-մի գավաթ տաք շոկոլադ խմեցին ու գնացին քնելու։</p>
<p>Հաջորդ առավոտյան բավականին երկար ժամանակ անցավ, մինչև բոլորը վերջապես հավաքեցին իրենց ճամպրուկները։ ճիշտ է, բոլորն էլ ոտքի էին ելել աքաղաղների կանչի հետ, բայց անսպասելիորեն պարզվեց, որ ավելի շատ անելիքներ ունեին, քան կարելի էր ենթադրել։ Տիկին Ուիզլին շատ վատ տրամադրությամբ դեսուդեն էր վազվզում՝ մերթ լրացուցիչ զույգ գուլպաների, մերթ պակասող գրչափետուրների հետևից։ Բոլորն անդադար ընդհարվում էին՝ աստիճանների վրա վերուվար անելիս, դեռ կիսահագնված ու ձեռքներին հոտնկայս նախաճաշի բրդուճներ բռնած։ Իսկ պարոն Ուիզլին քիչ մնաց վիզը կոտրեր՝ սայթաքելով չալպտուրիկ հավերից մեկի վրա, երբ բակով Ջինիի ծանր ճամպրուկն էր տանում՝ տեղավորելու մեքենայի բեռնախցիկում։</p>
<p>Հարրին չէր կարող պատկերացնել, թե ութ մարդ, վեց հսկայական ճամպրուկ, երկու մեծ վանդակներով Հեդվիգն ու Հերմեսը, ինչպես պիտի տեղավորվեին մեկ փոքր «Ֆորդ-Անգլիա» մակնիշի մեքենայի մեջ։ Ինչպես և նա կռահում էր, դա անհնար կլիներ առանց պարոն Ուիզլիի հրաշագործական միջամտության։</p>
<p>— Մոլլիի մոտ հանկարծ բերանից չթռցնեք, — շշնջաց նա Հարրիի ականջին, բացելով բեռնախցիկն ու ցուցադրելով, թե ինչպես է ինքը կախարդանքով ներսից լայնացրել դրա տարողությունը, այնպես որ վեց ճամպրուկները կողք-կողքի հանգիստ շարվել էին բեռնախցիկում։</p>
<p>Երբ վերջապես բոլորը տեղավորվեցին մեքենայի մեջ, տիկին Ուիզլին մի հայացք նետեց հետևի նստարանին, որտեղ կողք-կողքի հարմարավետ նստել էին Հարրին, Ռոնը, Ջորջը, Ֆրեդը, Փերսին, և զարմացած հիացմունքով ասաց․</p>
<p>— Մագլներն ակնհայտորեն ավելի շատ բան գիտեն, քան մենք կարծում ենք, համաձայն չե՞ք…</p>
<p>Նա ու Ջինին միասին նստած էին առջևի նստարանին, որն այնպես էր ձգվել, ասես պարտեզի նստարան լիներ։</p>
<p>— Դրսից նայելիս ո՜վ կմտածեր, որ ներսում այսքան շատ տեղ կա…</p>
<p>Պարոն Ուիզլին շարժիչը գործի գցեց, և մեքենան ղըմբ-ղըմբոցով դուրս գլորվեց բակից։ Հարրին շրջվեց, որպեսզի վերջին անգամ մի հայացք ձգի այդ հյուրընկալ տան վրա։ Սակայն նա նույնիսկ ժամանակ չունեցավ մտածելու, թե հաջորդ անգամ էլ երբ իրեն բախտ կվիճակվի այդ տունը կրկին տեսնել, երբ նրանք հետադարձով վերադարձան բակ, որովհետև Ջորջը մոռացել էր վերցնել «Դոկտոր Ֆիլիբուստերի անկրակ հրավառության» գլանակների իր տուփը։ Հինգ րոպե անց, հազիվ էր մեքենայի քիթը բակից դուրս եկել, երբ նրանք կրկին կանգնեցին, որովհետև Ֆրեդը մոռացել էր վերցնել իր ցախավելը։ Սպասեցին մինչև նա վազեց տուն ցախավելի հետևից։ Գրեթե հասել էին հիմնական մայրուղուն, երբ Ջինին ճչաց, որ մոռացել է վերցնել իր օրագիրը։ Մինչև նա վազեվազ հետ մագլցեց մեքենայի մեջ, նրանք արդեն սկսել էին ուշանալ, և մթնոլորտն արդեն վաղուց պայթյունավտանգ շիկացման էր հասել։</p>
<p>Պարոն Ուիզլին նայեց իր ժամացույցին ու հայացքը բարձրացրեց կնոջ վրա։</p>
<p>— Մովլի, հարազա՜տս…</p>
<p>— Ո՜չ, Ա՜րթուր։</p>
<p>— Ոչ ոք չի տեսնի։ Այս փոքրիկ կոճակը Անտեսանելիության արագացուցիչ է։ Հատուկ տեղադրել եմ նման դեպքերի համար։ Մեզ անտեսանելի օդ կբարձրացնի, իսկ ամպերից վերև մեզ ընդհանրապես տեսնող էլ չի լինի, և մենք տեղ կհասնենք ընդամենը տաս րոպեից, ու առանց շտապելու…</p>
<p>— Ո՜չ, ասացի, Ա՜րթուր, ո՜չ, օրը ցերեկով…</p>
<p>Քինգզ Քրոս կայարան հասան ժամը տասնմեկին տասնհինգ պակաս։ Պարոն Ուիզլին վազելով անցավ փողոցը՝ նրանց ճամպրուկների համար շարժասայլակներ բերելու։ Որքան կարող էին արագ բեռնաթափելով մեքենան՝ նրանք շտապեցին կայարան։</p>
<p>Հարրին նախորդ տարի արդեն նստել էր Հոգվարթսի ճեպընթացը։ Ամենադժվարը թիվ ինը և երեք քառորդ կառամատույց դուրս գալն էր, որը մագլների համար անտեսանելի էր։ Պետք էր ընդամենը անցնել անթափանց թվացող աղյուսե սյան միջով, որն առանձնացնում էր թիվ ինը և թիվ տասը կառամատույցները։ ճիշտ է, առանձնապես դժվար բան չէր, բայց պետք էր զգույշ լինել, որպեսզի մագլներից ոչ մեկը չնկատեր, որ իրենք սյան կողքով չեն անցնում այլ սյան մեջ են մտնում և ընդհանրապես անէանում են իրենց ճամպրուկների հետ միասին։</p>
<p>— Առաջինը՝ Փերսին, — ասաց տիկին Ուիզլին, նյարդայնացած նայելով կայարանի ժամացույցին, ըստ որի նրանք ընդամենը հինգ րոպե ժամանակ ունեին աղյուսե սյան միջով մեկ առ մեկ, իմիջիայլոց տեսքով անհետանալու համար։</p>
<p>Փերսին անխոս առաջ անցավ և մեկ վայրկյանից հասնելով սյանը՝ անհետացավ։ Պարոն Ուիզլին գնաց նրա հետևից։ Հաջորդը գնացին Ֆրեդն ու Ջորջը։</p>
<p>— Ես կուղեկցեմ Ջինիին, իսկ դուք երկուսդ՝ կգաք անմիջապես իմ հետևից, — Ռոնին ու Հարրիին կարգադրեց տիկին Ուիզլին և Ջինիի ձեռքը բռնած առաջ գնաց։ Մեկ ակնթարթում նրանք նույնպես անհետացան։</p>
<p>— Արի՛ միասին գնանք, մենք ընդամենը մեկ րոպե ունենք, — ասաց Ռոնը Հարրիին։</p>
<p>Հարրին նախ համոզվեց, որ Հեդվիգի վանդակը կայուն է տեղադրված ճամպրուկի վրա և իր սայլակն առաջ քշեց դեպի սյունը։ Նա միանգամայն վստահ էր իր գործողությունների մեջ։ Սյան միջով անցնելն իհարկե չէր կարելի համեմատել տեսլափոշիով տեղաշարժվելու հետ։ Տղաները հենվեցին իրենց շարժասայլակների բռնակներին և վստահ ու նշանառած՝ արագ քայլեցին դեպի սյունը՝ արագություն հավաքելով սայլակների ծանրության հաշվին։ Մեկ-երկու մետր անցնելով նրանք սկսեցին վազել և…</p>
<p>ԶԸ-ՐԸ՜ՄՓ…</p>
<p>Երկու շարժասայլակները, հարվածելով սյանը, շեշտակի հետ թռան։ Ռոնի ճամպրուկը մեծ դղրդյունով վայր ընկավ սայլակից։ Հարրին՝ չդիմանալով սայլակի հետադարձ հարվածին, սայթաքեց ու փռվեց գետնին, իսկ Հեդվիգի վանդակը, գնդակի պես մի քանի անգամ վեր ու վար թռչելով սալապատ հատակի վրա, սկսեց գլորվել կայարանի սրահով, որի բարձր առաստաղի տակ ականջ ծակող ուժգնությամբ արձագանքեցին Հեդվիգի վրդովված, նյարդասղոց կռնչոցները։ Կայարանում գտնվող բոլոր մարդիկ շրջվեցին նրանց կողմը, իսկ մոտակայքում կանգնած հսկիչներից մեկը սաստաձայն բղավեց․</p>
<p>— Հե՜յ, հե՜յ, գրողը տանի… էդ ի՞նչ եք անում ձեր կարծիքով…</p>
<p>— Շարժասայլակները դուրս թռան ձեռքներիցս, — մի կերպ բղավեց Հարրին՝ ոտքի կանգնելով և շփելով հարվածից սաստիկ ցավող կողերը։</p>
<p>Ռոնը վազեց Հեդվիգի վանդակի հետևից։ Թռչունը մի այնպիսի վայուն-վայնասուն էր բարձրացրել, որ մարդիկ, վրդովված հայացքներ նետելով, արդեն սկսել էին բարձրաձայն բողոքել կենդանիների նկատմամբ անթույլատրելի դաժան, անմարդկային վերաբերմունքի դեմ։</p>
<p>— Ինչու՞ չենք կարողանում ներս անցնել, — շշուկով հարցրեց Հարրին։</p>
<p>— Ի՞նչ իմանամ…</p>
<p>Ռոնը աչքերը չռած շուրջը նայեց։ Մի տասնյակ հետաքրքրասեր անցորդներ դեռ նրանց կողմն էին նայում։</p>
<p>— Մենք կուշանանք գնացքից, — ֆշշացրեց Ռոնը, — ես չեմ հասկանում, թե ինչու է անցումը փակվել…</p>
<p>Հարրին ստամոքսում շատ տհաճ զգացողությամբ նայեց վեր՝</p>
<p>հսկայական ժամացույցին։ Տասը վայրկյան… Ինը վայրկյան…</p>
<p>Նա զգուշությամբ առաջ գլորեց իր շարժասայլակը ընդհուպ մինչև պատնեշը և մի քանի անգամ ամբողջ ուժով սեղմեց սյանը։ Լսվեց մետաղի և աղյուսի շփման կրճտոցը, բայց կարծր սյունը տեղի չտվեց։</p>
<p>Երեք վայրկյան… Երկու վայրկյան… Մեկ վայրկյան…</p>
<p>— Վերջ, արդեն գնաց… — ասաց Ռոնը՝ ապշադեմ նայելով Հարրիին։ — Գնացքը գնաց… Իսկ եթե մայրիկն ու հայրիկն էլ չկարողանա՞ն այս կողմն անցնել… Դու մագլական փող ունե՞ս։</p>
<p>Հարրին դառնացած ծիծաղեց։</p>
<p>— Արդեն երևի վեց տարի կլինի, որ Դարզլիներն ինձ մի սենթ էլ գրպանի փող չեն տվել։</p>
<p>Ռոնը ականջը հպեց սառը աղյուսե պատին, ասես փորձելով մի բան լսել այն կողմից։</p>
<p>— Ոչինչ չի լսվում, — ասաց նա լարված։ — Ի՞նչ ենք անելու։ Չգիտեմ, թե ինչքան կտևի մինչև մայրիկն ու հայրիկը կարողանան այս կողմը դուրս գալ։</p>
<p>Նրանք իրենց շուրջը նայեցին։ Մարդիկ շարունակում էին նրանց վրա պլշել՝ հիմնականում Հեդվիգի դեռ վրդովված կռնչոցների պատճառով։</p>
<p>— Կարծում եմ, որ լավ կանենք գնանք ու սպասենք մեքենայի մոտ, — ասաց Հարրին, — այստեղ մենք չափազանց մեծ ուշադրություն ենք գրավում…</p>
<p>— Հարրի, — ասաց Ռոնը, աչքերը փայլեցնելով, — …մեքենա՜ն։</p>
<p>— Մեքենան ի՞նչ…</p>
<p>— Մենք կարող ենք մեր ավտոմեքենայով գնալ Հոգվարթս։</p>
<p>— Բայց ես կարծում էի, որ…</p>
<p>— Մենք անհույս լռվել ենք այստեղ, այդպես չէ՞։ Մենք Հոգվարթս պիտի հասնե՞նք, թե չէ։ Իսկ նույնիսկ դեռահաս հրաշագործներին թույլատրվում է կախարդանք օգտագործել արտակարգ իրավիճակներում, Դեռահասների հրաշագործության կանոնակարգման Օրենքի</p>
<p>տասնիններորդ, թե… մի խոսքով, կարևոր չի որերորդ հոդվածով։ Սրանից էլ լավ արտակարգ իրավիճա՞կ։</p>
<p>Հանկարծ Հարրիի խուճապն սկսեց վերածվել անսահման ոգևորության։</p>
<p>— Իսկ դու կարո՞ղ ես թռչել դրանով։</p>
<p>— Հարցնու՞մ ես… Իհարկե կարող եմ, — ինքնավստահ ասաց Ռոնը՝ իր շարժասայլակը շրջելով դեպի ելքը։ — Շուտ արա՛, գնացի՜նք… Եթե մի քիչ շտապենք, կկարողանանք նույնիսկ Հոգվարթսի ճեպընթացի հետևից թռչելով գնալ։</p>
<p>Հետաքրքված հայացքներ նետող մագլների ամբոխի միջով նրանք արագ շարժվեցին դեպի կայարանից դուրս տանող ելքը և մտան այն նրբանցքը, որտեղ կանգնած էր ծերուկ «Ֆորդ-Անգլիան»։</p>
<p>Իր փայտիկի մի քանի հարվածներով Ռոնը բացեց բեռնախցիկը։ Նրանք հետ մտցրին իրենց ճամպրուկները, Հեդվիգին վանդակով դրեցին հետևի նստարանին և երկուսով տեղավորվեցին առջևում։</p>
<p>— Շուրջդ նայի՜ր, տե՜ս, թե այս կողմը նայող մարդ չկա՞, — ասաց Ռոնը՝ իր փայտիկի ևս մեկ հարվածով գործի գցելով շարժիչը։ Հարրին գլուխը դուրս ցցեց պատուհանից։ Իրենց ուղղահայաց հիմնական փողոցում աշխույժ երթևեկություն էր տիրում, սակայն նրբանցքում ոչ ոք չկար։</p>
<p>— Օ-քե՜յ, — ասաց Հարրին։</p>
<p>Ռոնը մի փոքրիկ արծաթագույն կոճակ սեղմեց ղեկավարման վահանակի վրա, և ամբողջ մեքենան նրանց շուրջն անհետացավ, ու իրենք էլ՝ մեքենայի հետ։ Հարրին իր տակ զգում էր մեքենայի թրթռոցը, լսում էր մեքենայի շարժիչի հռնդյունը, զգում էր ծնկներին դրված իր ձեռքերը, քթի վրա նստած ակնոցը, բայց ո՜չ մեքենան էր տեսնում, ո՜չ իրենց։ Կարծես, իրենից ընդամենը մի զույգ ակնապիշ բիբ էր մնացել՝ օդի մեջ կախված, գետնից մի քանի ոտնաչափ բարձրության վրա, իսկ նրանց շուրջը կայանած մեքենաներով լի մի ամայի փողոց էր։</p>
<p>— Գնացի՜նք, — ասաց Ռոնի ձայնը նրա աջ կողմից։</p>
<p>Գետինը՝ նրանց տակից, և սևացած կեղտոտ պատերով շենքերը՝ երկու կողմերից, մի ակնթարթում վար սուզվեցին և անհետացան տեսադաշտից, իսկ մի քանի վայրկյանից ամբողջ Լոնդոնը ծխակորույս և արևից փայլատկող պատուհաններով մնաց հեռու ներքևում։</p>
<p>Հետո փուչիկի պայթյունի նման մի ձայն լսվեց, իսկ հաջորդ պահին մեքենան, և մեքենայի մեջ նստած Հարրին ու Ռոնը նորից տեսանելի դարձան։</p>
<p>— Վա՜յ, էս ի՞նչ եղավ… — վախեցած ասաց Ռոնը՝ արագ-արագ սեղմելով անտեսանելիության կոճակի վրա, — …էս ապուշը չի աշխատում։</p>
<p>Նրանք հերթով թմբկահարեցին կոճակը։ Մեքենան անհետացավ, հետո կրկին հայտնվեց։</p>
<p>— Պինդ կա՜ց… — բղավեց Ռոնը և ամբողջ ուժով ոտքը դրեց</p>
<p>արագացման լծակին։ Նրանք սլացան վեր, դեպի ցածր սավառնող փրփրաձև ամպերը, և մի քանի վայրկյանից մեքենայի շուրջն ամեն ինչ ընկղմվեց ամպերի մառախլային կիսախավարի մեջ։</p>
<p>— Իսկ հիմա ի՞նչ ենք անելու, — ասաց Հարրին անթարթ նայելով ամպերի անթափանց շերտին, որը շրջապատում էր նրանց բոլոր կողմերից։</p>
<p>— Մենք պետք է գնացքը տեսնենք, որպեսզի իմանանք, թե որ ուղղությամբ ենք գնալու, — ասաց Ռոնը։</p>
<p>— Ամպերից ցած իջի՜ր, — ասաց Հարրին։</p>
<p>Նրանք ամպերից ցած իջան և սկսեցին գլուխները թեքած տեղում պտտվել՝ փնտրելով գնացքը։</p>
<p>— Տեսնո՜ւմ եմ, — բղավեց Հարրին, — հրե՜ն, այն կողմում է։</p>
<p>Հոգվարթսի ճեպընթացը ալ կարմիր օձի նման առաջ էր սողում գետնի վրա, հեռու ներքևում։</p>
<p>— Դեպի հյուսիս է գնում, — ասաց Ռոնը, մեքենայի կողմնացույցի վրա ստուգելով գնացքի ուղղությունը։</p>
<p>— Շատ լավ, ուրեմն ուղղակի կես ժամը մեկ պիտի ստուգենք, արդյոք գնացքի ուղղությունից չե՞նք շեղվել։ Դեհ, պինդ կաց… — Նրանք կրկին ամպերի միջով սլացան դեպի վեր և մեկ րոպե անց դուրս թռան արևի լույսով ողողված երկնային, անհուն լաջվարթի մեջ։</p>
<p>Դա լրիվ ուրիշ աշխարհ էր։ Մեքենայի անիվները սահում էին փափուկ ամպերի փրփրաձև ալիքների վրայով։ Անծայրածիր կապույտ երկինքը ողողված էր արևի սպիտակ, կուրացնող լույսով։</p>
<p>— Մենք հիմա պետք է անհանգստանանք միայն մեր կողքով անցնող ինքնաթիռների մասին, — անհոգ ասաց Ռոնը։</p>
<p>Նրանք մի պահ նայեցին իրար և սկսեցին սրտանց, անհոգ հռհռալ ու երկար ժամանակ չէին կարողանում դադարեցնել անզուսպ ծիծաղը։</p>
<p>Նրանք կարծես ընկղմվել էին հեքիաթային երազի մեջ։ «Սա, — մտածում էր Հարրին, — ճամփորդելու միակ արժանի ձևն է՝ տաք, պայծառ արևի լույսով ողողված մեքենայի մեջ նստած անցնել փրփրաբաշ ամպերի ալիքների վրայով, մանրուքների դարակից հանած մի մեծ տոպրակից շոկոլադե թոֆի կոնֆետներ անուշ անել և պատկերացնել, թե ինչպիսի նախանձով կլցվեն Ջորջն ու Ֆրեդը, երբ իրենք հանդիսավոր վայրէջք կատարեն Հոգվարթս ամրոցի առաջ փռված հարթ սիզամարգի վրա»։</p>
<p>Նրանք պարբերաբար ստուգում էին, արդյոք գնացքից չե՞ն շեղվել և սլանում ու սլանում էին դեպի հյուսիս։ Ամեն անգամ, երբ ամպերի տակ էին ընկղմվում, մի նոր տեսարան էր բացվում նրանց առաջ։ Շատ շուտով Լոնդոնը մնաց հեռու հետևում, և քաղաքային բնապատկերին փոխարինեցին վերևից կոկիկ երևացող կանաչ դաշտերը։ Հետո դրանց սկսեցին փոխարինել անծայրածիր տորֆային տափաստանները՝ ծածկված հավամրգի թփերի բոսորագույն մացառներով, մերթընդմերթ արագ անցնող գյուղակները՝ խաղալիքի նման փոքրիկ եկեղեցիներով, և մեծ քաղաքները՝ փողոցներում գունավոր մրջյունների նման վխտացող ավտոմեքենաներով։</p>
<p>Մի քանի միապաղաղ ժամերից հետո, Հարրին ինքն իրեն արդեն պիտի խոստովաներ, որ զվարճալի մասը կամաց-կամաց խամրում էր։ Քաղցր կոնֆետներից նրանք սաստիկ ծարավեցին, իսկ մեքենայի մեջ խմելու բան չկար։ Հարրին ու Ռոնը հանել էին իրենց սվիթերները, բայց Հարրիի շապիկը քրտինքից այնպես էր խոնավացել, որ կպչում էր նստարանի մեջքին, իսկ ակնոցներն անդադար սահում էին քրտնած քթի ծայրին։ Նրանք արդեն դադարել էին նկատել ամպերի ֆանտաստիկ ձևերը և նախանձով էին հիշում գնացքում անցկացրած ժամերը, երբ թմբլիկ դյութանույշի շարժասայլակից կարելի էր դդումի պաղեցված հյութ գնել։ Վերջապես, ինչու՞ նրանց չհաջողվեց բոլորի նման դուրս գալ ինը և երեք քառորդ կառամատույցը։</p>
<p>— Երևի արդեն քիչ մնաց, չէ՞… — տնքաց Ռոնը մի քանի ժամ անց, երբ արևն սկսեց սուզվել ամպերի օվկիանոսի մեջ՝ վառ բոսորագույն ներկելով հորիզոնը, — մի անգամ էլ չստուգե՞նք գնացքը։</p>
<p>Գնացքը դեռևս ուղիղ նրանց տակ էր և ոլորապտույտ անցնում էր ձնածածկ գագաթներով սարերի մեջ ընկած կիրճով։ Ամպերի վերմակի տակ շատ ավելի մութ էր։</p>
<p>Ռոնը ոտքը դրեց գազի լծակին, և մեքենան կրկին ամպերից վեր բարձրացավ, բայց այդ պահին մեքենայի շարժիչն անսպասելիորեն սկսեց տարօրինակ վնգալ։</p>
<p>Հարրին ու Ռոնը լարված հայացքներ փոխանակեցին։</p>
<p>— Երևի ուղղակի հոգնել է, — ասաց Ռոնը։ — Դեռ երբեք այսքան հեռու չենք թռել սրանով…</p>
<p>Եվ նրանք երկուսով ձևացրին, որ չեն նկատում շարժիչի ավելի ու ավելի բարձրացող և խռպոտող վնգոցը, մինչ երկինքը հետզհետե ավելի ու ավելի էր մթնում։ Իսկ աստղերը սկսում էին նշմարվել մթնող երկնքի վրա։ Հարրին իր սվիթերը գլխին քաշեց՝ աշխատելով ուշադրություն չդարձնել, ասես ի նշան բողոքի, դիմահար ապակու վրա դողացող բարակ խոզանակներին։</p>
<p>— Քիչ մնաց, — ասաց Ռոնը ավելի շատ մեքենային, քան Հարրիին, — արդեն քիչ մնաց, — և նյարդայնորեն թփթփացրեց մեքենայի ղեկավարման վահանակին։</p>
<p>Երբ մի քանի րոպե անց նրանք ամպերի տակ սուզվեցին, ստիպված էին երկար ժամանակ աչքերը լարել՝ արագ խտացող խավարի մեջ որևէ հուշող կամ ուղեցույց փարոս նկատելու համար։</p>
<p>— Այնտե՜ղ, — բղավեց Հարրին այնքան բարձրաձայն, որ Ռոնն ու Հեդվիգը ցնցվեցին, — ուղիղ առջևում…</p>
<p>Մութ հորիզոնի վրա ուրվագծված էր լճափի բարձր ժայռի գլխին թառած Հոգվարթս ամրոցը՝ դեպի վեր խոյացող բազմաթիվ աշտարակներով ու գմբեթներով։</p>
<p>Բայց մեքենան սկսել էր հուսահատ ցնցվել և նկատելիորեն կորցնում էր արագությունը։</p>
<p>— Դեհ, հուպ տուր, հարազա՜տ, — ասում էր Ռոնը քաջալերիչ տոնով թեթևակի ցնցելով մեքենայի ղեկը, — հանկարծ չխռովես էս նեղ պահին… Հուպ տուր, քեզ տեսնենք… Քիչ մնաց արդեն…</p>
<p>Շարժիչը մռնչաց։ Կապոտի տակից սկսեցին ծխի քուլաներ դուրս գալ։ Հարրին ամուր սեղմել էր իր նստարանի կողերը, երբ մեքենան սլանում էր լճի ուղղությամբ։</p>
<p>Մեքենան չարագույժ գռմփաց։ Պատուհանից դուրս նայելով՝ գրեթե մեկ կիլոմետր ներքևում Հարրին տեսավ լճի հարթ, փայլուն, սև մակերեսը։ Ավտոմեքենայի ղեկին կառչած Ռոնի մատները լարումից սպիտակել էին։ Մեքենան կրկին գռմփաց։</p>
<p>— Դիմացի՜ր… — մրմնջաց Ռոնը։</p>
<p>Նրանք ուղիղ լճի վրա էին… Ամրոցը նրանց առջևում էր… Ռոնը ոտքը սեղմեց լծակին…</p>
<p>Եվս մեկ ուժեղ գռմփոց, հետո մեքենան փռնչաց… և շարժիչն ընկղմվեց կատարյալ լռության մեջ։</p>
<p>— Վայ, ես ի՞նչ եղավ… — տնքաց Ռոնը։</p>
<p>Մեքենայի քիթը ցած թեքվեց։ Նրանք արագություն հավաքելով պարզապես ցած էին ընկնում՝ սլանալով ուղիղ դեպի ամրոցի քարե պատը։</p>
<p>— Ոոոոոոոոո՜չ… — բղավեց Ռոնը խելագար պտտելով մեքենայի ղեկը և, շեշտակի շրջադարձի մեջ մտնելով, նրանք ամրոցի քարե պատի կողքով անցան ընդամենը մի քանի մատնաչափ հեռավորության վրա, հետո սուրացին չլուսավորված ջերմոցների տանիքների վրայով, անցան բանջարանոցի մշակված հողակտորի վրայով և շարունակ բարձրություն կորցնելով հայտնվեցին մթության մեջ վերևից սև երևացող մարգագետինների վրա։</p>
<p>Ռոնը բաց թողեց ավտոմեքենայի ղեկը և բաճկոնի գրպանից հանեց իր կախարդական փայտիկը։</p>
<p>— ԿԱՆԳՆԻ՜Ր, ԿԱՆԳՆԻ՜Ր, — ամբողջ ուժով բղավում էր նա, փայտիկով հարվածելով ղեկավարման վահանակին ու դիմահար ապակուն։ Սակայն նրանք անկառավարելիորեն ցած էին ընկնում, և գետինը սպառնալից սլանում էր նրանց ընդառաջ։</p>
<p>— ԾԱ՜ՌԸ, ԾԱ՜ՌԸ, — բղավեց Հարրին դեպի իրեն քաշելով ղեկը, բայց արդեն ուշ էր…</p>
<p>ԶԸՄՓ-ԶԸՐԸԸ՜ՄՓ…</p>
<p>Մետաղի ու փայտի ընդհարման ականջ ծակող ճռնչոցով, նրանք հարվածեցին ծառի հաստ բնին ու դղրդյունով տապալվեցին գետնին։ Մեքենայի ծռված կապոտի տակից ծխի ու գոլորշու քուլաներ էին բարձրանում։ Հեդվիգը սրտաճմլիկ, սարսափահար վայուններ էր արձակում։ Հարրիի ճակատը, հարվածելով դիմահար ապակուն, արագ այտուցվում էր գոլֆի գնդակի մեծության ուռուցքով, իսկ Ռոնը հուսահատ տնքում էր նրա աջ կողմում։</p>
<p>— Կենդանի՞ ես, — լրջորեն անհանգստացած հարցրեց Հարրին։</p>
<p>— Փայտի՜կս… — ասաց Ռոնը դողացող ձայնով, — …փայտիկի՜ս նայի՜ր…</p>
<p>Ռոնի կախարդական փայտիկը գրեթե երկու կես էր եղել։ Մի կեսն անհույս ծռվել էր ուղիղ անկյան տակ և մյուս կեսին դեռ կպած էր մնում ընդամենը մի քանի շյուղ փայտի ու միեղջյուրի դուրս ցցված արծաթափայլ մազի շնորհիվ։</p>
<p>Հարրին բերանը բացեց, որպեսզի Ռոնին հուսադրի, թե դպրոցում հաստատ կկարողանան վերանորոգել նրա փայտիկը, բայց չհասցրեց նույնիսկ մի բառ ասել։ Այդ պահին Հարրիի կողմից ինչ-որ բան այնպես ուժգին հարվածեց մեքենայի դռանը, որ կարելի էր համեմատել միայն կատաղած ցուլի պոզերի հարվածի հետ, և Հարրին անակընկալից ընկավ Ռոնի վրա։ ճիշտ նույն պահին մի հզոր հարված հասավ մեքենայի տանիքին։</p>
<p>— ես ի՞նչ է կատար…</p>
<p>Ռոնը շունչը պահած նայեց մեքենայի դիմահար ապակու միջով, իսկ Հարրին շրջվեց ճիշտ այն պահին, երբ հսկայական պիթոնի հաստության մի ճյուղ սրընթաց հարվածեց մեքենայի դիմահար ապակուն։</p>
<p>Ծառը, որի հետ նրանք ընդհարվել էին, հարձակվում էր նրանց վրա։ Ծառի բունը կքվել էր դեպի նրանց կողմը՝ ծալվելով գրեթե երկու անգամ, և նրա ելուստավոր ճյուղերը հարվածներով ռմբակոծում էին մեքենան՝ ճյուղերի համար հասանելի բոլոր կողմերից։</p>
<p>— Աաաըը՜ղղ… — տնքաց Ռոնը, երբ ծառի ելուստավոր, ծուռումուռ ճյուղերից մեկի հարվածից մեծ փոս առաջացավ մեքենայի դռան վրա։ Մեքենայի դիմահար ապակին ցնցվում էր ծառի ոստերի կարկտային հարվածներից, և պոզի պես ծուռ մի ճյուղ կատաղի թմբկահարում էր մեքենայի տանիքը, որը հարվածներից դեպի ներս էր կքվում։</p>
<p>— Փախի՜ր, — բղավեց Ռոնը, — փախի՜ր… — և մարմնի ամբողջ ծանրությամբ նետվեց իր կողմի դռան վրա, բայց հաջորդ վարկյանին կատաղած ծառի հաստ ճյուղերից մեկը հուժկու հարվածով հետ շպրտեց նրան Հարրիի գիրկը։</p>
<p>— Վերջներս եկավ, — տնքաց Ռոնը՝ տեսնելով, թե ինչպես էր տանիքը ներս ընկնում, բայց հանկարծ մեքենայի հատակը սկսեց դողդողալ, և շարժիչը կրկին միացավ։</p>
<p>— Ռեվե՜րս, հետադա՜րձ… — բղավեց Ռոնը — և մեքենան հետադարձով շեշտակի հետ շարժվեց։ Ծառը դեռ շարունակում էր հարվածներ տեղալ նրանց ուղղությամբ։ Լսվում էր նույնիսկ նրա արմատների ճռճռոցը, կարծես մի քիչ էլ ու ծառը հողից դուրս կթռչեր նրանց հասնելու համար, իսկ մեքենան հետադարձով դուրս սլացավ նրա ճյուղերի հասանելիության սահմաններից։</p>
<p>— Ուո՜ւֆ, ոնց որ պրծանք — ասաց Ռոնը։ — Կեցցե՛ մեր մեքենան։</p>
<p>Մեքենայի համբերությունը, սակայն, սպառվել էր։ Երկու ուժեղ չրխկոց լսվեց, և մեքենայի դռները երկու կողմից կրնկի վրա բացվեցին։ Հարրին զգաց, որ իր նստարանը ուժեղ թափով մի կողմ հրեց իրեն, և հաջորդ վայրկյանին նա հայտնվեց խոնավ ու մութ հողի վրա երեսնիվայր փռված։ Ուժեղ թրմփոցներից Հարրին գլխի ընկավ, որ մեքենան պարզապես արտանետում էր իրենց ճամպրուկները։ Հեդվիգի վանդակը օդ թռավ և, բարեբախտաբար, բացվեց դեռ գետնին չհասած։ Հեդվիգը բարկացած կռնչոցով դուրս թռավ վանդակից ու վեր սուրալով անհետացավ մթության մեջ, առանց հետ նայելու իր տիրոջ կողմը։ Հետո լավ ծեծկռտված, քերծքրծված ու ծխակորույս մեքենան գռմռոցով հեռու սլացավ մթության մեջ՝ բարկացած շողացնելով իր հետևի լուսարձակները։</p>
<p>— Հե՜տ արի՛, — բղավեց Ռոնը նրա հետևից, — թափահարելով իր կոտրված կախարդական փայտիկը, — հայրիկն ինձ կսպանի՜…</p>
<p>Բայց մեքենան՝ վրդովված ու բարկացած գռմռալով շուտով անհետացավ մթության մեջ։</p>
<p>— Դու պատկերացնու՞մ ես, թե բախտներս ոնց չի բերում… — ասաց Ռոնը՝ դժբախտ արտահայտությամբ գետնից բարձրացնելով իր Բոքոն առնետին, — ուրեմն էլ ուրիշ ծառ չկա՞ր, հենց սրան պիտի կպչեի՞նք, որը հարվածին հակահարված է տալիս։</p>
<p>Նա ուսի վրայով հետ նայեց բարձր ծառին, որը մթության մեջ դեռ սպառնալից թափահարում էր իր ճյուղերը։</p>
<p>— Վե՛ր կաց, — հոգնած ասաց Հարրին, — մենք լավ կանենք դեպի դպրոց շարժվենք։</p>
<p>Նրանց ժամանումը բոլորովին էլ հանդիսավոր ու հաղթական չէր, ինչպես իրենք պատկերացնում էին։ Հոգնած, սառած, ոտքից գլուխ կապտուկներով ու քերծվածքներով ծածկված, նրանք բռնեցին ճամպրուկների բռնակները և թաց խոտով ծածկված զառիվայր լանջով սկսեցին քարշ տալ դրանք դեպի ամրոցի կաղնեփայտե մեծ դռները։</p>
<p>— Ընթրիքը երևի արդեն սկսվել է, — ասաց Ռոնը։ Նա իր ճամպրուկը ցած գցեց շքամուտքի դռան աստիճանների առաջ և մոտենալով առաջին հարկի վառ լուսավորված պատուհաններից մեկին՝ ներս նայեց, — Հա՛րրի, այստեղ արի՛, Տեսակավորման արարողությունը հիմա կսկսվի։</p>
<p>Հարրին շտապեց Ռոնի մոտ, և նրանք միասին ներս նայեցին Մեծ դահլիճի պատուհանից։</p>
<p>Մարդկանցով շրջապատված չորս երկարաձիգ սեղանները լուսավորված էին անթիվ մոմերով, որոնք պարզապես ճախրում էին օդի մեջ։ Սեղաններին շարված ոսկյա սպասքը, գավաթներն ու ափսեները հիասքանչ փայլփլում էին մոմերի լույսից։ Կախարդված առաստաղը, որը միշտ կրկնում էր արտաքին երկնքի պատկերը, մեղմ առկայծում էր գիշերային աստղապարտեզ երկնքում շողշողացող հազարավոր աստղիկներով։</p>
<p>Սրածայր կախարդական գլխարկների անտառի միջից Հարրին տեսավ դահլիճի մյուս ծայրից ներս մտնող վախվորած առաջին դասարանցիներին։ Ջինին առաջին դասարանցիների շարքում էր։ Նրան հեռվից էլ կարելի էր ճանաչել ուիզլիական կարմրահեր բաշով։ Մինչ այդ պրոֆեսոր ՄըքԳոնագալը՝ ակնոցով և հարթ հետ հավաքած մազերով բարձրահասակ մի վհուկ, նորեկների առաջ աթոռակի վրա տեղադրում էր հանրահայտ Տեսակավորող գլխարկը։</p>
<p>Ամեն տարի այս հնադարյան, կարկատված, մաշմշված և կեղտոտված գլխարկը տեսակավորում էր նորեկ աշակերտներին Հոգվարթսի չորս միաբանությունների միջև՝ Գրիֆինդոր, Հաֆըլփաֆ, Ռեյվենքլո և Սլիզերին։ Հարրին շատ լավ էր հիշում, թե ինչպես ճիշտ մեկ տարի առաջ ինքն էր գլխարկը դրել գլխին, թե ինչպես էր քարացած ու լարված սպասում Գլխարկի որոշմանը։ Մի քանի սարսափելի վայրկյանների ընթացքում գլխարկը քիչ էր մնում նրան Սլիզերին ուղարկեր, այն միաբանությունը, որն ավելի մեծ թվով սև կախարդներ ու վհուկներ է տվել, քան բոլոր մյուսները միասին վերցրած։ Բայց Գլխարկը նրան, ի վերջո, ընտրեց Գրիֆինդոր, որտեղ ընտրվեցին նաև Ռոնը, Հերմիոնան և որտեղ սովորում էին մյուս Ուիզլիները։ Անցյալ տարի Հարրին, Ռոնը և Հերմիոնան օգնեցին Գրիֆինդորին շահել Միաբանությունների գավաթը, որը մինչ այդ վեց տարի անընդմեջ շահում էր Սլիզերին միաբանությունը։</p>
<p>Մի շատ փոքրամարմին, կարճ կտրած մազերով տղա մոտեցավ գլխարկին։ Հարրիի աչքերը տղայի վրայից սահեցին դեպի ուսուցիչների սեղանի կենտրոնում գահին բազմած Դամբլդորը, որն իր տեղից դիտում էր տեսակավորման արարողությունը։ Նրա երկար, արծաթափայլ ճերմակ մազերն ու մորուքը և կիսալուսնաձև ապակիներով ակնոցը շողշողում էին մոմերի լույսից։ Մի քանի աթոռ դեպի ձախ Հարրին տեսավ Գիլդերոյ Լոքհարթին՝ պճնված ծովակնի երկնագույն պարեգոտով։ Սեղանի ծայրին նստած էր աժդահա Հագրիդը, ինչպես միշտ չափազանց մեծ ու չափազանց մազմզոտ։ Նա մտքերի մեջ խորասուզված ինչ-որ բան էր ըմպում իր գավաթից։</p>
<p>— Հարրի, տես… — մրթմրթաց Ռոնը, — …ուսուցիչների սեղանի մոտ դատարկ աթոռ կա։ Տեսա՞ր… Իսկ Սառկեկն ու՞ր է…</p>
<p>Պրոֆեսոր Սիվերուս Սառկեկը Հարրիի ամենաչսիրած ուսուցիչն էր։ Եվ այդ հակակրանքը միանգամայն փոխադարձ էր, որովհետև կարելի էր ասել, որ Հարրին պրոֆեսոր Սառկեկի ամենաչսիրած աշակերտն էր։ Անբարեհամբույր, սարկաստիկ և բոլորի կողմից չսիրված (բացի իր գլխավորած միաբանության ուսանողներից), այս ուսուցիչը Հմայադեղերի դասն էր վարում։</p>
<p>— Գուցե նա հիվա՞նդ է, — ենթադրեց Ռոնը։</p>
<p>— Գուցե հեռացե՞լ է դպրոցից, — ասաց Հարրին, — որովհետև նրան կրկին չհաջողվեց դառնալ Սև ուժերից ինքնապաշտպանության դասի մեր ուսուցիչը…</p>
<p>— Կամ գուցե նրան հեռացրե՞լ են դպրոցից, — ոգևորված ասաց Ռոնը, — ի վերջո, նրան ոչ ոք չի սիրում…</p>
<p>— Կամ գուցե, — սառնաշունչ մի ձայն հնչեց նրանց թիկունքից, — նա սպասու՞մ է, որ դուք երկուսդ բացատրություն տաք իրեն, թե ինչու՞ դպրոցական գնացքով չեք ժամանել։</p>
<p>Հարրին շեշտակի շրջվեց։ Ուղիղ նրանց դեմ-դիմաց, քամուց ծածանվող սև պարեգոտով կանգնած էր Սիվերուս Սառկեկը։ Նա նիհար տղամարդ էր, գունատ մաշկով, արծվակտուց քթով և մինչև ուսերը հասնող ծանր, փայլուն, սև մազերով։ Սառկեկի չարագույժ ժպիտը տղաներին միայն անախորժություններ էր խոստանում, և Հարրին անմիջապես հասկացավ, որ իրենք մեծ փորձանքի մեջ են ընկել։</p>
<p>— Եկեք իմ հետևից, — ասաց Սառկեկը։</p>
<p>Չհամարձակվելով նույնիսկ միմյանց նայել, Հարրին ու Ռոնը գլխիկոր հետևեցին Սառկեկին, վեր բարձրացան աստիճաններով ու մտան իրենց քայլերի արձագանքները բազմապատկող հսկայական նախասրահը, որը լուսավորված էր բոցկլտող ջահերով։ Մեծ դահլիճի դռներից համեղ ուտելիքի (սոված մարդու սիրտը տակնուվրա անող) բուրմունք էր տարածվում, բայց Սառկեկն ուղեկցեց նրանց դեպի զնդանները տանող նեղ աստիճանները՝ հեռու տանելով դահլիճի լույսից ու ջերմությունից։</p>
<p>— Ներս, — ասաց նա մատնացույց անելով մի դուռ, որն ընկած էր դեպի զնդանները տանող միջանցքի մեջտեղում։</p>
<p>Նրանք դողալով մտան Սառկեկի աշխատասենյակը։ Ստվերոտ պատերի երկայնքով շարված խոշոր ապակյա անոթների մեջ ամեն տեսակի այլանդակ ու զզվելի արարածներ էին լողում, որոնց անուններն այդ պահին բոլորովին չէին հետաքրքրում Հարրիին։ Բուխարին մութ էր ու դատարկ։ Սառկեկը դուռը փակեց ու շրջվեց դեպի տղաները։</p>
<p>— Եվ այսպես… — ցածրաձայն ասաց նա, — հանրահայտ Հարրի Փոթթերի և նրա հավատարիմ զինակից Ռոնալդ Ուիզլիի համար գնացքն արդեն գերադասելի փոխադրամիջոց չէ։ Խոստովանե՜ք, որ ուզում էիք մեծ աղմուկով ժամանել, այդպես չէ՞, տղանե՜ր։</p>
<p>— Ոչ, սը՜ր… Քինգզ Քրոս կայարանի անցումը մեզ ներս չթողեց…</p>
<p>— Լռությո՜ւն, — սառնաձայն ասաց Սառկեկը, — ի՞նչ եք արել այդ մեքենայի հետ։</p>
<p>Ռոնը թուքը կուլ տվեց։ Առաջին անգամը չէր, որ Հարրիի մոտ այնպիսի տպավորություն էր ստեղծվում, ասես Սառկեկը կարող էր մտքեր կարդալ։ Բայց մի վայրկյան անց նա հասկացավ, թե Սառկեկը որտեղից գիտեր այդ ամենը, երբ նրա աչքն ընկավ սեղանին փռված «Երեկոյան Մարգարե» դյութական օրաթերթի այդ օրվա համարին։</p>
<p>— Ձեզ տեսել են, — ատամների արանքից նետեց Սառկեկը՝ տղաներին ցուցադրելով առաջին էջի մեծատառ վերնագիրը․ «ԹՌՉՈՂ ՖՈՐԴ-ԱՆԳԼԻԱՆ ԱՊՇԵՑՆՈՒՄ է ՄԱԳԼՆԵՐԻՆ»։ Նա սկսեց բարձրաձայն կարդալ, — «Երկու մագլներ Լոնդոնում համոզված են, որ տեսել են «Ֆորդ– Անգլիա» մակնիշի մի մեքենա՝ փոստային ծառայության շենքի տանիքի վրայով թռչելիս… կեսօրին Նորֆոլքում տիկին Հեթի Բեյլիսը՝ լվացքը պարանին կախելիս… պարոն Անգուս Ֆլիթը Փիբլից հայտնել է ոստիկանությանը… ընդհանուր առմամբ վեց, թե յոթ մագլներ… Եթե չեմ սխալվում, հայրդ Հրաշագործության նախարարության Մագլակերտ իրերի չարաշահման վարչությունում է աշխատում, չէ՞, — չարախնդորեն հարցրեց նա՝ նայելով Ռոնին։ — Ինչպիսի՜ խայտառակություն… Եվ իր իսկ հարազատ որդին…</p>
<p>Հարրին այնպիսի զգացողություն ուներ, ասես հենց այդ պահին ստամոքսին ուժեղ հարված ստացավ կռվազան ծառի ամենամեծ ճյուղերից մեկից։ Եթե հանկարծ որևէ մեկը հայտնաբերի, որ պարոն Ուիզլին է կախարդել այդ մեքենան… Նա այդ մասին դեռ չէր մտածել…</p>
<p>— Այգում շրջելիս ես նկատեցի, որ մեծ վնաս է հասցվել մի շատ արժեքավոր և հազվագյուտ ծառատեսակի՝ մեր միակ Կռվազան ուռենուն, շարունակեց Սառկեկը։</p>
<p>— Այդ ծառը մեզ ավելի շատ վնաս հասցրեց, քան մենք՝ նրան, — մրթմրթաց Ռոնը։</p>
<p>— Լռությո՜ւն, — կրկին նետեց Սառկեկը։ — Դժբախտաբար դուք իմ Միաբանությունից չեք, և դպրոցից ձեզ հեռացնելու որոշումն ինձնից չի կախված։ Ես հիմա կգնամ այն անձանց հետևից, ում բախտ է վիճակվել ունենալ նման որոշում կայացնելու իրավասությունը։ Դուք կսպասեք այստեղ։</p>
<p>Հարրին ու Ռոնը, կավճի պես գունատվելով, նայեցին միմյանց։ Հարրին այլևս նույնիսկ քաղց չէր զգում։ Նրա սիրտն սկսեց անտանելի խառնել։ Նա հայացքը փախցրեց պատի տակ՝ ապակյա անոթում կանաչ հեղուկի մեջ ճոճվող ինչ-որ մեծ լպրծուն բանից։ Եթե Սառկեկը գնաց Գրիֆինդոր Միաբանության ավագ դասախոս պրոֆեսոր ՄըքԳոնագալի հետևից, ապա նրանց վիճակը ոչ մի բարելավում չէր խոստանում։ Հնարավոր է, որ պրոֆեսոր ՄըքԳոնագալն ավելի արդարացի որոշում ընդունի, բայց միևնույն է, Սառկեկից պակաս խիստ չի լինի։</p>
<p>Կես րոպե անց Սառկեկը վերադարձավ, իսկապես, պրոֆեսոր ՄըքԳոնագալի ընկերակցությամբ։ Հարրին արդեն մի քանի առիթներով տեսել էր պրոֆեսոր ՄըքԳոնագալին բարկացած, բայց, կամ նա արդեն մոռացել էր, թե որքան բարակ կարող են լինել նրա շրթունքները բարկության պահին, կամ պրոֆեսորին այդքան բարկացած դեռևս չէր տեսել։ Մտնելուն պես պրոֆեսոր ՄըքԳոնագալը բարձրացրեց իր կախարդական փայտիկը։ Հարրին ու Ռոնը ցնցվեցին, բայց նա ընդամենը փայտիկն ուղղեց դատարկ բուխարու վրա, որն անմիջապես լուսավորվեց տաք կրակի ճարճատուն բոցերով։</p>
<p>— Նստե՜ք, — ասաց նա, և տղաները նստեցին կրակի մոտ դրված աթոռներին։ — Բացատրե՜ք, — ասաց նա չարագույժ փայլեցնելով իր ակնոցի ապակիները։</p>
<p>Ռոնը սկսեց պատմել այն պահից, երբ Քինգզ Քրոս կայարանի անցումը հրաժարվեց ներս թողնել նրանց թիվ ինը և երեք քառորդ կառամատույցը։</p>
<p>— …և մենք պարզապես ընտրություն չունեինք, պրոֆեսո՜ր, մենք չէինք կարող գնացքին հասնել։</p>
<p>— Միթե՞ չէիք կարող մի բու ուղարկել մեզ։ Եթե չեմ սխալվում, դուք ձեզ հետ բու ունեիք, այդպես չէ՞, — սառն ասաց պրոֆեսոր ՄըքԳոնագալը Հարրիին։</p>
<p>Հարրին անթարթ նայեց նրան։ Միայն այդ պահին, երբ պրոֆեսոր ՄըքԳոնագալը դա ասաց, նա հասկացավ, որ, իրոք, Հեդվիգին ուղարկելը միակ խելամիտ քայլը կլիներ նման իրավիճակում։</p>
<p>— Մենք… Մեր մտքով չանցավ, — խոստովանեց Հարրին։</p>
<p>— Ակնհայտ է, — ասաց պրոֆեսոր ՄըքԳոնագալը։</p>
<p>Դուռը թակեցին, և Սառկեկը, որը դեռ երբեք այդպիսի երջանիկ տեսք չէր ունեցել, բացեց։ Դռան հետևում կանգնած էր Տնօրենը՝ Ալբուս Դամբլդորը։</p>
<p>Հարրիի ամբողջ մարմինը ասես մեկ ակնթարթում թմրեց։ Դամբլդորը անսովոր մռայլ տեսք ուներ։ Նա իր ծուռումուռ քթի բարձունքից անթարթ նայեց նրանց, և հանկարծ Հարրին հասկացավ, որ ինքը մեծագույն հաճույքով կգերադասեր այդ պահին դեռ Կռվազան ուռենու ճյուղերի հարվածների տակ լինել։</p>
<p>Երկար լռություն տիրեց։ Հետո Դամբլդորն ասաց․</p>
<p>— Խնդրում եմ բացատրեք, թե ինչու եք նման բան արել։</p>
<p>Ավելի լավ կլիներ, եթե բղավեր։ Հարրիի սիրտը ճմլվեց նրա ձայնի մեջ արտահայտված հիասթափությունից։ Ինչ-որ պատճառով նա ի վիճակի չէր Դամբլդորի աչքերի մեջ նայել և խոսեց՝ հայացքը հառած իր ծնկներին։ Նա Դամբլդորին պատմեց ամեն ինչ, բաց թողնելով միայն այն հանգամանքը, որ կախարդված մեքենան պատկանում էր պարոն Ուիզլիին, կարծես ինքն ու Ռոնը՝ կայարանից դուրս գալով, պատահաբար փողոցում կանգնած թռչող մեքենա էին գտել։ Նա գիտեր, որ Դամբլդորն անմիջապես կհասկանա, որ իր պատմության մեջ բաց թողնված դրվագ կա, բայց Դամբլդորը մեքենայի մասին ոչինչ չհարցրեց։ Երբ Հարրին ավարտեց, նա լուռ նստած շարունակում էր դիտել տղաներին իր կիսալուսնաձև ապակիներով ակնոցի վրայից։</p>
<p>— Դեհ, մենք գնանք, ցտեսություն ասենք բոլորին, — հուսահատ ձայնով ասաց Ռոնը։</p>
<p>— Ի՞նչի մասին եք խոսում, պարոն Ուի՜զլի, — մրթմրթաց պրոֆեսոր ՄըքԳոնագալը։</p>
<p>— Դուք մեզ դպրոցից հեռացնելու եք, չէ՞, — ասաց Ռոնը։</p>
<p>Հարրին արագ նայեց Դամբլդորին։</p>
<p>— Ոչ այսօր, պարոն Ուի՛զլի, — հանգիստ ասաց Դամբլդորը, — բայց ես ամենայն լրջությամբ պետք է պատասխանատվության կանչեմ ձեզ այս արարքի համար։ Այսօր ևեթ կգրեմ ձեր ընտանիքներին և պետք է զգուշացնեմ ձեզ, որ ևս մեկ նման արարքի դեպքում, ես ստիպված կլինեմ հեռացնել ձեզ դպրոցից։</p>
<p>Սառկեկն այնպիսի տեսք ուներ, ասես Ծննդյան տոները չեղյալ էին հայտարարվել։ Նա կոկորդը մաքրեց ու ասաց․</p>
<p>— Պրոֆեսոր Դամբլդո՜ր, այս տղաները խախտել են Դեռահասների հրաշագործության սահմանափակման օրենքը, լուրջ վնաս են հասցրել մի հազվագյուտ ու արժեքավոր ծառի… Անշուշտ, նման բնույթի գործողությունները…</p>
<p>— Սիվե՜րուս, թող պրոֆեսոր ՄըքԳոնագալն ինքը որոշի, ինչպես պատժել այս տղաներին, — հանդարտ ասաց Դամբլդորը, — նրանք իր միաբանությունից են, հետևաբար իր պատասխանատվության տակ են։ — Նա շրջվեց դեպի պրոֆեսոր ՄըքԳոնագալը։ — Ես պետք է վերադառնամ ընթրիքի սեղանի մոտ, Մինե՜րվա, դեռ մի քանի հրահանգներ պիտի տամ։ Գնացի՜նք, Սիվե՜րուս, կաթնախյուսով զարդարված շա՜տ ախորժալի մի տորթ եմ տեսել սեղանին… Չարժե այս երեկո հրաժարվել անուշեղեն համտեսելու հաճույքից։</p>
<p>Սառկեկն այնպիսի հայացք նետեց Հարրիին ու Ռոնին, որ եթե հնարավոր լիներ հայացքով թույն ներարկել, այն կհերիքեր տասնյակ հարրիների ու ռոների ոչնչացնելու համար, բայց՝ չկարողանալով հակաճառել Դամբլդորին, նա ուղղակի թույլ տվեց, որ վերջինս իրեն դուրս տանի իր սեփական աշխատասենյակից։ Տղաները մնացին պրոֆեսոր ՄըքԳոնագալի ընկերակցությամբ, որը շարունակում էր նրանց դիտել որսի պատրաստվող արծվի նման։</p>
<p>— Դուք լավ կանեք հիվանդանոցային աշտարակ գնաք, Ուի՛զլի, ձեր ճակատից արյուն է գալիս, — ասաց նա։</p>
<p>— Բան չկա, — ասաց Ռոնը, շտապելով թևքով սրբել ճղված հոնքից հոսող արյունը, — պրոֆեսո՜ր, ես կուզենայի տեսնել, թե ինչպես է քույրս անցնելու Տեսակավորումը…</p>
<p>— Տեսակավորման արարողությունն արդեն ավարտվել է, — ասաց պրոֆեսոր ՄըքԳոնագալը, — ձեր քույրը նույնպես Գրիֆինդոր միաբանությունում է։</p>
<p>— Օ՛հ, լավ է, — ասաց Ռոնը։</p>
<p>— Ինչ վերաբերում է Գրիֆինդորին, — կտրուկ ասաց պրոֆեսոր ՄըքԳոնագալը, բայց Հարրին նրա խոսքը կտրեց․</p>
<p>— Պրոֆեսո՜ր, երբ մենք մեքենան վերցրինք, կիսամյակը դեռ չէր</p>
<p>սկսվել, այնպես որ… այնպես որ արդարացի չի լինի Գրիֆինդորից միավորներ հանել մեր այդ արարքի համար… — ավարտեց նա՝</p>
<p>անհանգիստ հետևելով պրոֆեսորի դեմքի արտահայտությանը։</p>
<p>Պրոֆեսոր ՄըքԳոնագալը իր խորաթափանց հայացքը սևեռեց նրա վրա, բայց Հարրին համոզված էր, որ նա գրեթե զսպեց ժպիտը։ Ինչևէ, նրա շրթունքներն այդ պահին այնքան էլ բարակ չէին։</p>
<p>— Ես միավորներ չեմ հանի Գրիֆինդորից, — ասաց նա, և Հարրիի սրտից մի մեծ քար ընկավ, — բայց դուք երկուսդ էլ պետք է ենթարկվեք հմայապատժի։</p>
<p>Ամեն ինչ ավելի լավ վերջացավ, քան Հարրին կարող էր երազել անգամ։ Իսկ ինչ վերաբերում էր Դամբլդորի կողմից Դարզլիներին գրվելիք նամակին, դա բնավ ոչ մի նշանակություն չուներ։ Հարրին գերազանց</p>
<p>գիտեր, որ Դարզլիները շատ կհիասթափվեն, որ Կռվազան ուռենին նրա գլուխը մեկընդմիշտ չի ջարդել։</p>
<p>Պրոֆեսոր ՄըքԳոնագալը կրկին բարձրացրեց իր կախարդական փայտիկը, բայց այս անգամ ուղղեց Սառկեկի գրասեղանին։ Սեղանի վրա թեթև ճրթոցով հայտնվեց մի սկուտեղ, վրան՝ բրդուճներով լի մի մեծ ափսե, երկու արծաթյա գավաթներ ու մի սափոր դդումի սառը հյութ։</p>
<p>— Դուք այստեղ կուտեք, կվերջացնեք և ուղիղ կգնաք ձեր ննջարանը, — ասաց նա, — ես պետք է վերադառնամ ընթրիքի սեղանի մոտ։</p>
<p>Երբ պրոֆեսորի հետևից դուռը փակվեց, Ռոնը մի երկար</p>
<p>ցածրաձայն սուլոց արձակեց։</p>
<p>— Ես մտածեցի, որ վերջներս եկել է, — ասաց նա մի բրդուճ վերցնելով ափսեից։</p>
<p>— Ես էլ, — ասաց Հարրին և մի բրդուճ էլ ինքը վերցրեց։</p>
<p>— Բայց դու մեր ձախորդության աստիճանը գոնե պատկերացնու՞մ ես, — ասաց Ռոնը՝ հազիվ շարժելով շրթունքները, բերանը լի հավի ապխտած մսով, — Ֆրեդն ու Ջորջը այդ մեքենայով երևի արդեն մի վեց անգամ թռել են ու ոչ մի անգամ էլ չեն բռնվել։ Գոնե մեկնումեկը նրանց գեթ մեկ անգամ տեսած լիներ, հա՜… — նա նորից մի մեծ կտոր բրդուճ խոթեց բերանը։</p>
<p>— Ինչու՞ չկարողացանք անցնել սյան միջով։</p>
<p>Հարրին ուսերը թոթվեց։</p>
<p>— Մենք պետք է շատ զգույշ լինենք սրանից հետո, — ասաց նա՝ ախորժակով մի մեծ կում դդումի սառը հյութ ըմպելով, — է՜խ, ինչքան կուզենայի մասնակցել ընթրիքին…</p>
<p>— Նա ուղղակի չէր ուզում, որ մենք այնտեղ երևանք, — խելամտորեն նկատեց Ռոնը, — որպեսզի ոչ ոք չմտածի, թե թռչող մեքենայով դպրոց գալը լավ արարք է…</p>
<p>Երբ կերան կշտացան (ափսեն շարունակ լցվում էր նորանոր բրդուճներով, քանի դեռ նրանք ուտում էին), ոտքի կանգնեցին, դուրս եկան Սառկեկի առանձնասենյակից և իրենց ծանոթ միջանցքներով ուղևորվեցին դեպի Գրիֆինդոր միաբանության աշտարակը։ Ամրոցը լուռ էր։ Ընթրիքն</p>
<p>արդեն ավարտվել էր։ Նրանք անցան մրթմրթացող դիմանկարների և ճռճռացող զինազգեստների կողքով և սկսեցին բարձրանալ քարե աստիճաններով՝ մեկը մյուսի հետևից անցնելով նեղ</p>
<p>սանդղահարթակներով, մինչև վերջապես հասան Գրիֆինդոր աշտարակի գաղտնի մուտքին, որն ընկած էր վարդագույն մետաքսյա զգեստներ հագած մի շատ գեր տիկնոջ յուղաներկ դիմանկարի հետևում։</p>
<p>— Գաղտնաբառը, — երգեցիկ ասաց տիկինը, երբ տղաները մոտեցան։</p>
<p>— Ըըը՜… — ասաց Հարրին։</p>
<p>Նրանք այս տարվա գաղտնաբառը չգիտեին, որովհետև դեռ չէին հասցրել հանդիպել Գրիֆինդորի ավագներից որևէ մեկին։ Բայց օգնությունը վրա հասավ գրեթե նույն պահին։ Թիկունքից շտապ քայլերի ձայն լսվեց, և շրջվելով նրանք տեսան Հերմիոնային, որը վազում էր նրանց կողմը։</p>
<p>— Ահա՛, թե որտեղ եք… Ու՞ր էիք… Շատ ծիծաղելի բաներ են ասում ձեր մասին… Իբր ձեզ հեռացրել են դպրոցից թռչող ավտոմեքենա վթարի ենթարկելու համար։</p>
<p>— Դեհ, առնվազն կարող ենք լավ լուր հայտնել քեզ, որ մեզ դպրոցից դեռ չեն հեռացրել։</p>
<p>— Իսկ ի՞նչ է, իսկապե՞ս թռչող մեքենայով եք եկել, — ասաց</p>
<p>Հերմիոնան, գրեթե նույնքան խիստ տոնով, որքան պրոֆեսոր ՄըքԳոնագալը կասեր։</p>
<p>— Կարճ կապի՛ր ու գաղտնաբառն ասա՛, — անհամբեր ասաց Ռոնը։</p>
<p>— Գաղտնաբառը «հազարան բլբուլ» է, — վրդովված ասաց Հերմիոնան, բայց կարևորը դա չէ…</p>
<p>Սակայն նրա խոսքը կիսատ մնաց, որովհետև գաղտնաբառը լսելուն պես Չաղ Կոմսուհու դիմանկարը մի կողմ սահեց, և բացվածքից հանկարծ նրանց վրա թափվեց ծափահարությունների և բարձրագոչ ողջույնների մի ժխորաձայն ալիք։ Այնպիսի տպավորություն էր, ասես Գրիֆինդոր միաբանության ամբողջ ժողովուրդը դեռևս արթուն խմբված էր ընդհանուր սենյակում։ Բոլորը՝ հնարավոր ամեն տեղ կանգնած, նույնիսկ թեք գրասեղանների և փափուկ բազկաթոռների վրա, սպասում էին նրանց գալստյանը։ Մի քանի տասնյակ ձեռքեր միանգամից դուրս եկան Չաղ Կոմսուհու դիմանկարի բացվածքից Հարրիին ու Ռոնին դռնից ներս քաշելու համար։ Հերմիոնան ինքնուրույն ներս մագլցեց։</p>
<p>— Հանճարե՜ղ էր, — գոռում էր Լի Ջորդանը, — Տպավորիչն այն խոսքը չէ… Ա՜յ, ոգեշնչում եմ ասե՜լ… Ա՜յ, պատկեր եմ ասե՜լ… Մեքենայով մխրճվել ուղիղ Կռվազան ուռենու ճյուղերի մե՜ջ… Դուք հասկանու՞մ եք, տղերք, որ դրա մասին մի քանի սերունդներ լեգենդներ են պատմելու…</p>
<p>— Հզոր էր, տղերք, — ասաց մի հինգերորդ դասարանցի, որի հետ Հարրին դեռ երբեք չէր խոսել։</p>
<p>Ինչ-որ մեկը թփթփացնում էր նրա ուսին, ասես նա հենց նոր հաղթել էր մի երկար մրցավազքում։ Ֆրեդն ու Ջորջը մի կերպ ճանապարհ բացեցին իրենց համար և դուրս գալով ամբոխի առաջ կշտամբանքով միասին ասացին․</p>
<p>— Չէի՞ք կարող մեզ էլ հետ կանչել…</p>
<p>Ռոնը՝ մինչև մազերի արմատները կարմրած ու շփոթված, անմիտ ժպտում էր, բայց Հարրին անմիջապես տեսավ մեկին, որը բոլորովին էլ գոհ ու երջանիկ տեսք չուներ։ Փերսին փարոսի պես ցցվել էր մի քանի հուզված առաջին դասարանցիների գլխավերևում և, կարծես, մտադիր էր մոտենալ նրանց իր կարծիքը հայտնելու համար։ Հարրին Ռոնին բոթեց ու գլխով արեց Փերսիի ուղղությամբ։ Ռոնը անմիջապես հասկացավ նրան։</p>
<p>— Մենք վերև գնանք, հա՞… Լավ հոգնած ենք, — ասաց նա, և դեռ ոգևորված ամբոխի միջով նրանք սկսեցին դանդաղ շարժվել դեպի սրահի մյուս կողմում գտնվող դուռը, որի հետևում դեպի իրենց ննջարան տանող պտուտակաձև աստիճաններն էին։</p>
<p>— Բարի գիշեր, — ասաց Հարրին Հերմիոնային, որը ճիշտ Փերսիի պես մռայլ արտահայտությամբ հետևում էր նրանց։</p>
<p>Ամբողջ ճանապարհին ոգևորիչ թփթփոցներ ստանալով թիկունքներին, նրանք մի կերպ հասան սրահի մյուս կողմում գտնվող աստիճանների դռանը և շտապեցին արագ բարձրանալ։ Վերջապես հասան իրենց ննջարանի դռանը, որի վրա փակցված էր «Երկրորդ դասարանցիներ» ցուցանակը, և մտան հարազատ ու հյուրընկալ անդորրի մեջ։ Վերջապես նրանք մտան նեղլիկ կամարագլուխ պատուհաններով իրենց սիրելի կլոր ննջարանը, որտեղ կանգնած էին բարձր ամպհովանիներով ու չորս սյուներից կախված մուգ կարմիր թավշյա վարագույրներով հինգ մահճակալներ։ ճամպրուկներն արդեն վեր էին բարձրացվել և տեղադրվել մահճակալների կողքին։</p>
<p>Ռոնը մեղավոր ժպտաց Հարրիին։</p>
<p>— Գիտեմ, որ չպետք է ինձ լավ զգայի այդ ամենից կամ… օօ՜ֆ, չգիտեմ… բայց…</p>
<p>Ննջարանի դուռը կրնկի վրա բացվեց, և Գրիֆինդորի երկրորդ դասարանցի մյուս տղաները՝ Շեյմոս Ֆինիգանը, Դին Թոմասը և Նեվիլ Լոնգբոթոմը ներս ընկան սենյակ։</p>
<p>— Ֆանտաստի՜կ էր, — տնքաց Շեյմոսը։</p>
<p>— Ցնցող էր, — ասաց Դինը։</p>
<p>— Անհավատալի՜ էր, — անհուն հիացմունքով շշնջաց Նեվիլը։ Հարրին այլևս չդիմացավ և նույնպես ժպտաց։</p>
<hr />
</body></html>