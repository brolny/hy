<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 10">
<meta name="Description" content="Գաղտնի սրահը 10">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասներորդ<br>Խարդախ Բրետը</h2>
<p>Գցուկների հետ ավերիչ միջադեպից հետո պրոֆեսոր Լոքհարթն այլևս կենդանի արարածներ չէր բերում դասարան։ Դրա փոխարեն նա իր գրքերից հատվածներ էր ընթերցում աշակերտների համար և երբեմն՝ հենց դասարանում բեմադրում իր կենսագրության, իր կարծիքով, առավել դրամատիկ և տպավորիչ միջադեպերը։ Եվ սովորաբար, իր ինքնակենսագրական իրադարձությունները վերարտադրելու համար որպես օգնական ընտրում էր Հարրիին։ Եվ Հարրին՝ ստիպված լինելով կատարել Լոքհարթի երևակայական ախոյանների կամ շնորհակալ փրկյալների դերերը, մերթ ներկայանում էր որպես տրանսիլվանացի գյուղացի, որին Լոքհարթը փրկել էր հաչախոսության անեծքից, մերթ տիբեթյան մրսած ձնեմարդ-յեթի, որին Լոքհարթը բուժել էր գլխացավից ու հարբուխից, մի անգամ էլ նույնիսկ վամպիրի դեր կատարեց, որը Լոքհարթի հաշվեհարդարից հետո հազարի թարմ տերևներից բացի ուրիշ ոչինչ չէր կարողանում ուտել։</p>
<p>Սև ուժերից ինքնապաշտպանության հաջորդ դասին Լոքհարթը Հարրիին կանչեց գրատախտակի մոտ, և այս անգամ Հարրին պետք է դարձվոր մարդագայլի դեր կատարեր։ Եթե Հարրին շատ հիմնավոր պատճառ չունենար Լոքհարթի տրամադրությունը բարձր պահելու համար, ապա կտրականապես կհրաժարվեր նման դերակատարումից։</p>
<p>— Բարձր ոռնա, Հարրի… Ապա մի սրտանց, լիաթոք ձայն հանի՜ր։ Ա՜յ, ինչ լավ ստացվեց… Իսկ հետո, պատկերացրե՜ք… ես, ա՜յ, այսպես առաջ թռա… այսպե՜ս… տապալեցի նրան գետին… ա՜յ, այսպիսի մարտական շարժումով… հետո ընդամենը մի ձեռքով… ա՜յ, այսպես․ ամուր սեղմեցի նրան գետնին, իսկ մյուս ձեռքով՝ կախարդական փայտիկս դեմ տվեցի կոկորդին… հետո կենտրոնացրի բոլոր ուժերս և կատարեցի անչափ դժվար Հոմորֆուս հմայանքը… Դարձվորը մի շատ խղճալի վայնասուն բարձրացրեց… Հա՜րրի, քեզ ենք սպասում… Ավելի բարձր, ա՜յ, լավ էր… Նրա մորթին անհետացավ, ժանիքները փոքրացան, և դարձվորը նորից մարդու կերպարանք ընդունեց․ Պարզ էր, չէ՞․ Տեսա՞ք, թե ինչքան հեշտ է և գրեթե միշտ անվերապահելիորեն արդյունավետ․ Եվ, անշուշտ, ևս մեկ գյուղ ընդմիշտ կհիշի ինձ որպես մի անձնվեր հերոսի, որը փրկեց նրանց ամեն ամիս լիալուսնի ժամանակ դարձվոր մարդագայլի հարձակումների սարսափից։</p>
<p>Զանգը հնչեց, և Լոքհարթը ոտքի կանգնեց։</p>
<p>— Որպես տնային աշխատանք բանաստեղծություն կգրեք՝ «Ինչպես ես հաղթեցի Վագա-Վագա դարձվոր մարդագայլին» թեմայով։ Լավագույն բանաստեղծության հեղինակը կստանա «Իմ հրաշագործ կյանքը» գրքի ինքնագրված օրինակը։</p>
<p>Դասարանը սկսեց դատարկվել։ Հարրին վերադարձավ վերջին նստարանի մոտ, որտեղ նրան էին սպասում Ռոնը և Հերմիոնան։</p>
<p>— Պատրա՞ստ եք, — շշնջաց նա։</p>
<p>— Սպասի՜ր մինչև բոլորը դուրս գնան, — նյարդայնացած ասաց Հերմիոնան։</p>
<p>— ժամանա՜կն է…</p>
<p>Նա մոտեցավ Լոքհարթի գրասեղանին՝ ձեռքի մեջ ամուր բռնած թղթի մի կտոր։ Հարրին ու Ռոնը թիկնապահների պես գնացին նրա հետևից։</p>
<p>— Ըը՜ը, պրոֆեսոր Լոքհարթ… — սկսեց Հերմիոնան, — Ես ուզում էի այս գիրքը վերցնել գրադարանից զուտ ընթերցանության համար, — նա, փոքր-ինչ դողացող ձեռքով, առաջ մեկնեց թղթի կտորը, — բայց այս գիրքը գրադարանի Արգելված մասում է գտնվում, և վերցնելու համար ինձ պետք է ուսուցիչներից մեկի ստորագրությունը… Ես համոզված եմ, որ գիրքն ինձ կօգնի վերջապես հասկանալ, թե դուք ինչ էիք ուզում ասել դանդաղ գործող թույների մասին «Արձակուրդները ջադուների մոտ» գրքում։</p>
<p>— Ա՜հ, «Արձակուրդները ջադուների մոտ», — բացականչեց Լոքհարթը՝ Հերմիոնայից վերցնելով երկտողը և ամբողջ ատամնաշարով ժպտաց, — իմ ամենասիրելի գիրքը։ Հավանե՞լ ես…</p>
<p>— Օ՛հ, այո՜, — անմիջապես վրա տվեց Հերմիոնան, — որքա՜ն հնարամիտ էր ու անսպասելի, երբ վերջին ջադուին թեյի ցանցիկով ծուղակի մեջ գցեցիք…</p>
<p>— Ա՜հ, կարծում եմ, ոչ ոք չի առարկի, եթե տարվա լավագույն աշակերտին ես մի փոքր լրացուցիչ օժանդակություն ցույց տամ, — ջերմորեն ասաց Լոքհարթը և գրպանից հանեց սիրամարգի վառվռուն փետուրից պատրաստված մի հսկայական գրչափետուր։</p>
<p>— Լավն է, չէ՞, — ասաց նա՝ սխալ մեկնաբանելով անզուսպ</p>
<p>զզվանքից այլայլված Ռոնի դեմքի արտահայտությունը, — այս փետուրը սովորաբար պահում եմ ինքնագրերի համար։</p>
<p>Նա մի հսկայական, պարուրաձև ստորագրություն դրեց երկտողի վրա և թուղթը վերադարձրեց Հերմիոնային։</p>
<p>— Հարրի, — ասաց Լոքհարթը, մինչ Հերմիոնան ծալում էր երկտողը՝ պայուսակի մեջ ապահով պահելու համար, — եթե չեմ սխալվում, վաղը քվիդիչի խաղաշրջանի առաջին խաղն է լինելու․ Գրիֆինդորն ընդդեմ Սլիզերինի, այդպես չէ՞։ Լսել եմ, որ լավ խաղացող ես։ Ես էլ եմ Որսորդ եղել։ Ինձ անգամ հրավիրեցին խաղալու Ազգային հավաքականի կազմում, բայց ես նախընտրեցի կյանքս նվիրել Սև ուժերի դեմ պայքարին։ Այնպես որ, եթե երբևէ անհատական մարզման կարիք ունենաս, անպատճառ կդիմես ինձ։ Ես միշտ պատրաստ եմ մարզական հմտության ու փորձառության իմ գաղտնիքները փոխանցել թույլ խաղացողներին…</p>
<p>Հարրին ինչ-որ անորոշ ձայն հանեց և շտապեց Ռոնի ու Հերմիոնայի հետևից։</p>
<p>— Հավատս չի գալիս… — ասաց նա, երբ երեքով սկսեցին ուսումնասիրել երկտողի ստորագրությունը, — նա նույնիսկ չնայեց էլ, թե ինչ գիրք էինք ուզում…</p>
<p>— Բա որ ասում եմ անուղեղ խաբեբայի մեկն է, — ասաց Ռոնը, — բայց ի՞նչ հոգ, մենք մեր ուզածը ստացանք։</p>
<p>— Նա անուղեղ խաբեբա չէ՛, — ասաց Հերմիոնան քիչ ավելի</p>
<p>լարված ձայնով, քան կարելի էր սպասել, և նրանք գրեթե վազելով շտապեցին դեպի գրադարան։</p>
<p>— Հա՜, հենց միայն էն պատճառով, որ քեզ տարվա լավագույն աշակերտ անվանեց, չէ՞…</p>
<p>Գրադարանում, ինչպես միշտ, հանդիսավոր անդորր էր և ներս մտնելով, նրանք անմիջապես ձայներն իջեցրին։</p>
<p>Գրադարանավարուհի Մադամ Փինսը նիհար, ջղային տեսքով կին էր՝ շատ նման թերսնված անգղի։</p>
<p>— «Հզորագույն հմայաթուրմերի ժողովածու»… — կասկածամտորեն կրկնեց նա՝ փորձելով Հերմիոնայի ձեռքից վերցնել երկտողը, որը վերջինս այնքան ամուր էր բռնել, ասես բաց թողնելու մտադրություն չուներ։</p>
<p>— Կարելի՞ է պահել այս երկտողը, — շնչակտուր ասաց նա։</p>
<p>— Օօ՜ֆ, վերջացրո՛ւ, — ասաց Ռոնը՝ դուրս քաշելով երկտողը</p>
<p>Հերմիոնայի ձեռքից և մեկնելով մադամ Փինսին, — մենք քեզ համար մի հատ էլ ինքնագիր կվերցնենք։ Լոքհարթին՝ բացի զուգարանի թղթից, ինչ էլ տաս, կստորագրի վրան, եթե միայն համոզված լինի, որ ստորագրությունը երկար է մնալու։</p>
<p>Մադամ Փինսը երկտողը պահեց լույսին, կարծես, հաստատ որոշել էր կեղծիք բացահայտել, բայց ստորագրությունը դիմացավ նրա ստուգմանը։ Նա հեռացավ՝ հետախուզելով բարձր դարակները, և մի քանի րոպեից վերադարձավ ձեռքին մի հաստափոր, հնամաշ ու նամշահոտ գիրք։ Հերմիոնան գիրքը հոգատարությամբ տեղավորեց իր պայուսակի մեջ և, երեքն էլ՝ աշխատելով չափազանց արագ չքայլել կամ ակնհայտ մեղավոր տեսք չունենալ, դուրս եկան գրադարանից։</p>
<p>Հինգ րոպե անց եռյակը կրկին պատսպարվել էր Լալկան Մարթայի անսարք զուգարանում։ Հերմիոնան կարողացավ հաղթել Ռոնի առարկությունները՝ հիմնավորելով, որ դա վերջին տեղն է, ուր խելքը գլխին որևէ մեկի մտքով կանցնի մտնել։ Ի վերջո բոլորը համաձայնվեցին, որ անսարք զուգարանը միակ ապահով տեղն է, որտեղ իրենց չեն բացահայտի։ Լալկան Մարթան բարձրագոչ ողբում էր իր խցիկում։ Բայց եռյակը նրա վրա ուշադրություն չէր դարձնում, նա էլ՝ եռյակի։</p>
<p>Հերմիոնան զգուշությամբ բացեց «Հզորագույն հմայաթուրմերի ժողովածուն», և նրանք երեքով գլուխները կախեցին նամշած ու տեղ-տեղ յուղոտ բծերով ծածկված էջերի վրա։ Առաջին իսկ հայացքից պարզ էր, թե ինչու էր այդ գիրքը պահվում գրադարանի Արգելված բաժնում։ Թուրմերից շատերը հիրավի սահմռկեցուցիչ ազդեցություն ունեին, իսկ որոշ էջերի վրա չափազանց ահասարսուռ ու զզվելի նկարազարդումներ կային։ Նկարներից մեկի վրա պատկերված էր մի մարդ, որի մարմինը ինչ-որ թույնի ազդեցությունից հագուստի պես թարս էր շրջվել, ասես ներսն ու դուրսը փոխել էին տեղերը։ Մյուս նկարին պատկերված էր մի վհուկ, որի գլխից մի զույգ լրացուցիչ ձեռք էր աճել։</p>
<p>— Ահա, սա՛ է, — հուզված ասաց Հերմիոնան՝ գտնելով «Կերպափոխման էլեքսիրի» էջը։</p>
<p>Կերպափոխման էլեքսիրի բաղադրությանը կից նույնպես նկարազարդումներ կային, որոնց մեջ երևում էր, թե ինչպես են մի քանի տարբեր մարդիկ կիսով չափ փոխակերպվել այլ մարդկանց։ Հարրին հուսով էր, որ նկարիչը պարզապես երևակայել էր մարդկանց դեմքերին արտահայտված անտանելի ցավի ու տառապանքի զգացումը։</p>
<p>— Սա իմ երբևէ տեսած ամենաբարդ հմայաթուրմն է, — ասաց Հերմիոնան, մինչ նրանք ուսումնասիրում էին բաղադրությունը։</p>
<p>— Քրիզոպոդ ժանեկաթև ճանճեր, բժշկական տզրուկներ, լեղվախոտ և տարեկանաժանգառ, — շշնջում էր նա մատների վրա հաշվելով թուրմի բաղադրամասերը, — այսքանը դեռ հեշտ մասն էր։ Սրանք ուսումնական նյութերի պահեստում էլ կան։ Ոչ ոք նույնիսկ չի էլ նկատի, եթե պահարանից վերցնենք… Ուուո՜ւհ, մի այստեղ նայեք՝ ազիսրուվառ եղջերավոր մողեսի փոշիացրած եղջյուր… Գաղափար անգամ չունեմ, թե սա որտեղից ենք ճարելու… Քարանձավային լուսատու կրիայի մանրացրած պատյան… Սրա ճարելն էլ հեշտ չի լինի… և, իհարկե, մի քիչ էլ նրանցից, ում կերպերն ուզում ենք ստանալ։</p>
<p>— Ներեցե՛ք… — կտրուկ ասաց Ռոնը, — այդ ի՞նչ նկատի ունես, մի քիչ էլ նրանցից, ում կերպերն ուզում ենք ստանալ։ Ես չեմ պատրաստվում Քրեբի եղունգներով որևէ բան խմել…</p>
<p>Հերմիոնան շարունակեց, կարծես Ռոնը ոչինչ չէր ասել։</p>
<p>— Դրա մասին առայժմ անհանգստանալու կարիք չկա, որովհետև այդ բաղադրամասերը պետք է ավելացնել ամենավերջում…</p>
<p>Ռոնը՝ անկարող որևէ բան ասել, կարծես, օգնության համար շրջվեց դեպի Հարրին, որին սակայն ուրիշ բան էր մտահոգում։</p>
<p>— Հերմիժնա, դու պատկերացնու՞մ ես, թե ինչքան բան պետք է ստիպված գողանանք… քարանձավային կրիայի մանրացրած պատյա՜ն… ազիսրուվառ եղջերավոր մողեսի փոշիացրած եղջյո՜ւր… Դրանցից հաստատ չկա ուսումնական նյութերի պահարանում։ Քո կարծիքով ի՞նչ ենք անելու… Գուցե կողոպտելու՞ ենք Սառկեկի անձնական պահուստները։ Չեմ կարծում, թե դա լավ միտք է…</p>
<p>Հերմիոնան ուժեղ թրմփոցով փակեց գիրքը։</p>
<p>— Շատ լավ, եթե դուք երկուսդ այնքան վախեցած եք, որ պիտի շարունակեք վայնասուն բարձրացնել, ուրեմն վերջ, — նրա այտերը շառագունել էին, իսկ աչքերն ավելի ուժեղ էին փայլում, քան սովորաբար։ — Ի գիտություն ձեզ, ես որևէ կանոնակարգ խախտելու ցանկություն չունեմ։ Եվ կարծում եմ, որ մագլածինների կյանքին սպառնալն ավելի մեծ հանցագործություն է, քան որևէ բարդ հմայաթուրմ գաղտնի եփելը։ Բայց եթե ձեզ համար միևնույն է, թե Սլիզերինի ժառանգը Մալֆոյն է, թե՝ ոչ, ապա ես հենց հիմա կգնամ Մադամ Փինսի մոտ ու կվերադարձնեմ այս գիրքը։</p>
<p>— Ես երազել անգամ չէի կարող, որ երբևէ կգա մի օր, երբ դու մեզ կհամոզես դպրոցի որևէ կանոնակարգ խախտել, — ասաց Ռոնը, — շատ լավ, մենք ամեն ինչ կանենք, միայն, խնդրում եմ, ոչ եղունգները, օ-քե՞յ…</p>
<p>— Իսկ ինչքա՞ն ժամանակ կտևի պատրաստելը, — հարցրեց Հարրին, երբ Հերմիոնան արդեն բավարարված տեսքով կրկին բացեց գիրքը։</p>
<p>— Դեհ, քանի որ լեղվախոտը պետք է հավաքել լիալուսնի ժամանակ, իսկ քրիզոպոդ ժանեկաթև ճանճերն ու տզրուկները պետք է քսանմեկ օր եփվեն… Ես կասեի, որ թուրմը պատրաստ կլինի մոտավորապես մեկ ամսից, եթե, իհարկե, մենք կարողանանք ճարել բոլոր մյուս բաղադրամասերը։</p>
<p>— Մեկ ամի՞ս, — ասաց Ռոնը, — այդ ընթացքում Մալֆոյը կհասցնի դպրոցի մագլածինների կեսի վրա հարձակում գործել։</p>
<p>Սակայն Հերմիոնայի աչքերը կրկին վտանգավոր նեղացան, և Ռոնը արագ ավելացրեց․</p>
<p>— Բայց քանի որ սա մեր ունեցած լավագույն ծրագիրն է, ուրեմն միայն առաջ, կասեմ ես։</p>
<p>Մինչ Հերմիոնան ստուգում էր, արդյոք միջանցքում մարդ չկա, որպեսզի տղաներն էլ դուրս գան, Ռոնը, համենայն դեպս, Հարրիի ականջին մրթմրթաց․</p>
<p>— Ավելի հեշտ կլիներ, եթե դու Մալֆոյին ուղղակի ցախավելից ցած գլորեիր վաղվա խաղի ժամանակ։</p>
<p>*</p>
<p>Շաբաթ առավոտյան Հարրին վաղ արթնացավ և միառժամանակ պառկած մտածում էր քվիդիչի առաջիկա խաղի մասին։ Նրան շատ էր մտահոգում հատկապես այն միտքը, թե ինչ կասի Օլիվեր Վուդը, եթե Գրիֆինդորը տանուլ տա։ Բայց նրան առավելապես նյարդայնացնում էր այն հանգամանքը, որ այդ օրը իրենք պիտի խաղային այնպիսի հակառակորդի դեմ, որի բոլոր խաղացողները մարզադաշտ էին դուրս գալու՝ հեծած աշխարհի ամենաարագընթաց և թանկ ցախավելները։ Նա դեռ երբեք այդքան շատ չէր ուզեցել հաղթել Սլիզերինին։ Մոտ կես ժամ արթուն պառկելուց հետո, սիրտն ու թոքը տակնուվրա եղած, նա վեր կացավ, հագնվեց ու իջավ Մեծ դահլիճ՝ նախաճաշելու։ Գրիֆինդորի թիմի մյուս բոլոր անդամներն արդեն այնտեղ էին։ Բոլորը նստած էին դեռ դատարկ սեղանի մոտ՝ անսահման լարված և լուռ։</p>
<p>ժամը տասնմեկին մոտ ամբողջ դպրոցը սկսեց շարժվել դեպի քվիդիչի մարզահրապարակը։ Շատ տհաճ ամպամած օր էր, և երկնքի մռայլ տեսքից ամեն րոպե կարելի էր հորդառատ անձրև ու ամպրոպ սպասել։ Ռոնն ու Հերմիոնան շտապ մոտեցան Հարրիին՝ հաջողություն մաղթելու, քանի դեռ նա չէր մտել հանդերձարան։ Թիմի անդամները լուռումունջ հագան իրենց ալ կարմիր գրիֆինդորյան համազգեստները, հետո նստեցին լսելու Վուդի ավանդական նախախաղային ոգևորիչ ճառը։</p>
<p>— Սլիզերինցիք մեզնից լավ ցախավելներ ունեն, — սկսեց նա, — իմաստ չունի ժխտել դա։ Բայց մենք մեր հին ցախավելներին նստած ավելի լավ մարզիկներ ունենք։ Մենք նրանցից ավելի շատ ենք մարզվել, և առավել ևս մարզվել ենք բոլոր եղանակներին…</p>
<p>— Էլի որ, — մրթմրթաց Ջորջ Ուիզլին, — օգոստոսից ի վեր դեռ չեմ հասցրել չորանալ…</p>
<p>— Եվ մենք այնպես կանենք, որ նրանք կանիծեն այն օրը, երբ այդ փոքրիկ տականք Մալֆոյին թույլ տվեցին, որ հայրիկի փողերով խցկվի իրենց թիմը։</p>
<p>Զգացմունքներից ալեկոծված Վուդը շրջվեց դեպի Հարրին։</p>
<p>— Քեզնից է կախված, Հարրի։ Ցո՜ւյց տուր դրանց, որ Որսորդը հարուստ հայրիկից բացի ուրիշ շատ արժանիքներ պիտի ունենա։ Կամ կբռնե՜ս Բանբերը, կամ կմեռնե՜ս՝ փորձելով բռնել։ Հա՜րրի, մենք պե՜տք է հաղթենք այսօր, մենք անպատճա՜ռ պետք է հաղթենք այսօր։</p>
<p>— Կանես, ինչ կկարողանաս, Հա՜րրի, աշխարհի վերջը չի, — աչքով անելով ասաց Ֆրեդը։</p>
<p>Մինչ նրանք դուրս էին գալիս մարզադաշտ, բոլոր կողմերից ողջույնի հռնդալից ալիք բարձրացավ։ Անգամ Ռեյվենքլո և Հաֆըլփաֆ միաբանությունները ուզում էին տեսնել Սլիզերինի պարտությունը, բայց ամբոխի մեջ նստած սլիզերինցիք չզլացան իրենց բարձր սուլոցներով ու բվվոցներով ոգևորել յուրայիններին։ Քվիդիչի մարզիչ Մադամ Հուչը դիմեց Ֆլինտին ու Վուդին, որպեսզի իրար ձեռք սեղմեն, ինչն էլ նրանք արեցին՝ սպառնալից ու սևեռուն նայելով իրար աչքերի մեջ և ավելի ամուր սեղմելով միմյանց ձեռքերը, քան ընդունված է։</p>
<p>— Իմ սուլոցից հետո, — ասաց Մադամ Հուչը, — երեք… երկու… մեկ… շշֆյուուուո՜ւ…</p>
<p>Ամբոխի հռնդալից գոռում-գոչյունի ուղեկցությամբ, որն, ասես, ալիքի պես մարզադաշտից վեր հրեց նրանց, տասնչորս խաղացողները սուրացին՝ դեպի արճճագույն երկինքը։ Հարրին անմիջապես բոլորից վեր բարձրացավ՝ աչալուրջ փնտրելով Բանբերը։</p>
<p>— Արդեն այստե՞ղ ես, Սպիավո՜ր, — գոռաց Մալֆոյը, սլանալով նրանից ցած, կարծես, ցուցադրելով իր ցախավելի արագությունը։</p>
<p>Հարրին պատասխանելու ժամանակ չուներ։ Հենց այդ պահին ծանր սև Բրետը վնգալով եկավ նրա ուղղությամբ։ Հարրին այնքան մոտիկից խույս տվեց Բրետից, որ նույնիսկ զգաց, թե ինչպես այն քսվեց իր մազերի ծայրերին։</p>
<p>— Էժան պրծար, Հարրի, — գոռաց Ջորջը՝ սլանալով նրա կողքով, մականը ձեռքին պատրաստ պահած, որպեսզի Բրետին հարվածով հետ ուղարկի Սլիզերինի թիմից մեկնումեկի վրա։ Հարրին տեսավ, ինչպես Ջորջը մի հզոր հարվածով Բրետին ուղարկեց Ադրիան Փյուսիի կողմը, բայց Բրետը ճանապարհի կեսից ուղղությունը փոխեց ու կրկին սլացավ դեպի Հարրին։</p>
<p>Հարրին հասցրեց խույս տալ Բրետի ճանապարհից, և Ջորջն էլ հասցրեց կրկին հարվածել Բրետին՝ այս անգամ Մալֆոյի ուղղությամբ։ Բայց Բրետը բումերանգի պես հետ շրջվեց ու կրկին սլացավ դեպի Հարրիի գլուխը։</p>
<p>Հարրին շեշտակի արագություն հավաքեց և վնգալով սուրաց դեպի մարզադաշտի հակառակ կողմը։ Սակայն իր հետևից նա լսում էր Բրետի թռիչքի սուլոցը։ Ի՞նչ էր կատարվում։ Բրետները երբեք մեկ խաղացողի վրա չեն կենտրոնանում։ Նրանց գործն այն է, որ հնարավորինս շատ թվով խաղացողների հալածեն կամ ցախավելից ցած գցեն։</p>
<p>Ֆրեդ Ուիզլին արդեն սպասում էր Բրետին խաղադաշտի հակառակ կողմում։ Հարրին գլուխն իջեցրեց, ու Ֆրեդն ամբողջ ուժով հարվածեց Բրետին։ Բրետը դուրս թռավ իր ուղեծրից։</p>
<p>— Այ, հիմա վերջ, — ուրախ բղավեց Ֆրեդը, բայց նա սխալվում էր։ Կարծես մագնիսական ուժով ձգվելով դեպի Հարրին, Բրետը կրկին սլացավ նրա հետևից, և Հարրին կրկին ստիպված էր կարողացածին չափ արագ փախչել նրանից։</p>
<p>Սկսեց անձրևել։ Հարրին դեմքի վրա զգաց անձրևի ծանր կաթիլները։ Ակնոցի ապակիները թրջվեցին և սկսեցին խանգարել տեսողությանը։ Նա գաղափար անգամ չուներ, թե ինչ էր կատարվում խաղադաշտի մյուս մասերում, մինչև հանդիսատեսների հարթակներից մեկի մոտով խելացնոր սուրալիս, վերջապես լսեց, ինչպես քվիդիչի խաղերի մշտական մեկնաբան Լի Ջորդանը հաղորդեց, որ Սլիզերինն է վարում խաղը՝ վաթսուն զերո հաշվով։</p>
<p>Սլիզերինցիների գերազանց ցախավելները, անկասկած, շատ լավ էին անում իրենց գործը։ Իսկ այդ ընթացքում խելագար Բրետն ամեն գնով փորձում էր Հարրիին դուրս հանել խաղից։ Ֆրեդն ու Ջորջն արդեն այնքան մոտ էին թռչում նրա երկու կողմերից, որ Հարրին՝ նրանց այս ու այն կողմ նետվող բազուկներից բացի ուրիշ ոչինչ գրեթե չէր տեսնում և նույնիսկ Բանբերը օդի մեջ փնտրելու հնարավորություն չուներ, ուր մնաց՝ բռնելու։</p>
<p>— Ինչ-որ մեկը… խաղացել է այս Բրետի հետ… — շունչը կտրվելով բղավեց Ֆրեդը՝ իր մականով ամբողջ ուժով հետ շպրտելով Բրետին Հարրիի վրա կատարած հերթական հարձակումից։</p>
<p>— Մեզ թայմ-աութ է պետք, — ասաց Ջորջը, միաժամանակ փորձելով նշան անել Վուդին և ճիշտ ժամանակին հեռացնելով Բրետին Հարրիի քթից։</p>
<p>Վուդն ակնհայտորեն նրանց հասկացել էր։ Լսվեց Մադամ Հուչի սուլոցը, և Հարրին, Ֆրեդն ու Ջորջը ցած սուզվեցին՝ դեռ փորձելով խուսափել, ասես, թոկից փախած Բրետից։</p>
<p>— Ի՞նչ է կատարվում, — ասաց Վուդը, երբ Գրիֆինդորի թիմը հավաքվեց։ Մինչ այդ սլիզերինցիների ամբոխը ծաղրական չարախնդում էր նրանց վրա։ — Մենք նախաձեռնությունը կորցնում ենք։ Ֆրեդ, Ջորջ, որտե՞ղ էիք, երբ Բրետը խանգարեց Անջելինային գոլ խփել։</p>
<p>— Հենց այդ ժամանակ նրանից ընդամենը քսան ոտնաչափ բարձր փորձում էինք մյուս Բրետին թույլ չտալ, որ Հարրիի գլուխը ջարդի, — բարկացած ասաց Ջորջը։</p>
<p>— Օ՛լիվեր, ինչ-որ մեկը չարահմայել է այս Բրետին։ Հարրիին ուղղակի հանգիստ չի թողնում։ Ամբողջ խաղի ընթացքում դեռ ուրիշ ոչ մեկի ուղղությամբ չի գնացել։ Սլիզերինցիք հաստատ ինչ-որ բան են արել դրա հետ։</p>
<p>— Բայց Բրետները մեր վերջին պարապմունքից ի վեր փակված են եղել Մադամ Հուչի աշխատասենյակում… և այն ժամանակ նրանց հետ ոչինչ չէր կատարվում… — ասաց Վուդը մտահոգված։</p>
<p>Մադամ Հուչը գալիս էր նրանց ուղղությամբ։ Նրա հետևում Հարրին տեսավ Սլիզերինի թիմի խաղացողներին, ովքեր չարախինդ հռհռալով մատնացույց էին անում իրեն։</p>
<p>— Ինձ լսեք, — ասաց Հարրին, մինչ Մադամ Հուչն ավելի ու ավելի էր մոտենում նրանց, — եթե դուք երկուսդ շարունակեք շուրջս պտտվել, Բանբերը բռնելու իմ միակ հնարավորությունը կլինի, եթե ինքն իր հոժար կամքով գա ու մտնի ձեռքիս մեջ։ Դուք զբաղվեք թիմի մյուս խաղացողներով, ես մենակ գլուխ կհանեմ այդ թոկից փախածից։</p>
<p>— ել մի՛ հիմարացիր, — ասաց Ֆրեդը, — նա ուղղակի գլուխդ կպոկի կտանի։</p>
<p>Վուդը նայում էր մե՛կ Հարրիին, մե՛կ Ուիզլիներին։</p>
<p>— Օ՛լիվեր, հո խելքներս չե՞նք թռցրել, — բարկացած ասաց Ալիսիա Սփինեթը, — դու չե՛ս կարող Հարրիին թույլ տալ մենակ մնալ կատաղած Բրետի դեմ։ Եկե՛ք պահանջենք, որ ստուգում անցկացնեն։</p>
<p>— Հիմա ստուգում պահանջելը՝ նշանակում է հրաժարվել խաղից, — ասաց Հարրին, — իսկ մենք չենք պատրաստվում պարտություն կրել Սլիզերինից միայն մի թոկից փախած Բրետի պատճառով։ Օ՛լիվեր, կարգադրի՛ր նրանց, որ ինձ մենակ թողնեն։</p>
<p>— ես ամենը քո մեղքն է, — բարկացած ասաց Ջորջը Վուդին, — «Կամ կբռնե՜ս Բանբերը, կամ կմեռնե՜ս՝ փորձելով բռնել», դրանից էլ հիմար բան չէիր կարող ասել նրան։</p>
<p>Մադամ Հուչը մոտեցավ նրանց։</p>
<p>— Պատրա՞ստ եք խաղալու, — դիմեց նա Վուդին։</p>
<p>Վուդը մի պահ նայեց Հարրիին, որի դեմքը շատ վճռական արտահայտություն ուներ։</p>
<p>— Լա՛վ, — ասաց նա, — Ֆրե՛դ, Ջո՛րջ, դուք Հարրիին լսեցիք, մենակ թողե՛ք նրան, նա ինքը գլուխ կհանի Բրետից։</p>
<p>Անձրևն ուժեղացել էր։ Մադամ Հուչի սուլոցի հետ միասին Հարրին պոկվեց գետնից և գրեթե անմիջապես լսեց, ասես իր հետևից պոչի պես կպած Բրետի վնգոցը։ Բարձր ու ավելի բարձր էր սուրում Հարրին։ Նա մե՛կ օղակաձև էր պտտվում, մե՛կ կողքի սլանում, մե՛կ պտուտակաձև սուզվում, զիգզագներով ճանճի պես թռվռում ու գլորվում օդի մեջ։ Թեթև գլխապտույտով, նա, համենայն դեպս, աչքերը լայն բացած էր պահում։ Անձրևը խփում էր ակնոցի ապակիներին և լցվում քթանցքների մեջ, իսկ նա գլխիվայր սուզվում էր՝ փախչելով Բրետի ևս մեկ կատաղի հարձակումից։ Նա շատ լավ էր լսում ամբոխից իրեն հասնող ծիծաղը և երևի, իրոք, շատ ծիծաղելի տեսք ուներ։ Բայց ուրիշ ելք չկար, որովհետև խելագար Բրետը չէր կարող իր պես արագ փոխել ուղղությունը։ Հարրին սկսեց շարժվել մարզադաշտի երկայնքով՝ մե՛րթ բարձունքից ալիքաձև ցած գահավիժելով, մե՜րթ գլխապտույտ ուղեծրով վեր սլանալով։ Անձրևի արծաթափայլ վարագույրի միջով նա սուրաց դեպի Գրիֆինդորի դարպասային ձողերը, որտեղ Ադրիան Փյուսին փորձում էր գոլ խփել Վուդի պաշտպանած դարպասներից ներս…</p>
<p>Հարրին իր ականջի կողքով անցած սուլոցից հասկացավ, որ կրկին մազապուրծ փրկվեց Բրետի հարվածից։ Նա վայրկենապես հետ շրջվեց և սուրաց հակառակ ուղղությամբ։</p>
<p>— Բալե՞տ ես պարում, — գոռաց ներքևից Մալֆոյը, երբ Հարրին ստիպված եղավ մի ծիծաղելի պտույտ անել օդի մեջ, որպեսզի կրկին խաբս տա Բրետից։ Հարրին առաջ սուրաց, իսկ Բրետը՝ պոչի պես նրա հետևից։ Ատելությամբ հետ նայելով Մալֆոյին, Հարրին տեսավ Ոսկյա Բանբերը։ Մեղվի պես թափանցիկ թևիկները թափահարելով, այն կանգնած էր օդի մեջ, Մալֆոյի ձախ ականջից մի քանի մատնաչափ բարձր, իսկ Մալֆոյը՝ զբաղված լինելով Հարրիին ծաղրելով, չէր տեսնում։</p>
<p>Մի պահ Հարրին կախվեց օդի մեջ՝ չհամարձակվելով հետ սուրալ դեպի Մալֆոյը, որպեսզի նա հանկարծ գլուխը չբարձրացնի ու չտեսնի Բանբերը։</p>
<p>ՎՀԱԱ՜ՄՄ…</p>
<p>Նա երևի մեկ վայրկյան ավելի երկար էր մնացել նույն տեղում, քան թույլատրելի էր Բրետից փախչելու համար։ Բրետը վերջապես հասավ իր նպատակին և ամբողջ ուժով հարվածեց նրա արմունկին։ Հարրին լսեց անգամ սեփական ոսկորի ջարդվելու կրճտոցը։ Ցավից գրեթե ուշագնաց և մարմնի ամբողջությամբ կաթվածահար աջ կողմով, նա մի կողմ թեքվեց անձրևից թրջված ցախավելի վրա՝ մեկ ծնկով դեռ բնազդաբար կառչելով ցախավելի կոթից, և աջ ձեռքն անօգնական կախված կողքից։ Բրետը վնգոցով հետ սուրաց երկրոդ հարձակման համար, այս անգամ նշան բռնած ուղիղ նրա դեմքին։ Հարրին սուզվեց Բրետի ճանապարհից, մթագնող ուղեղի մեջ հստակ պահելով միայն մեկ միտք՝ հասի՜ր Մալֆոյին…</p>
<p>Անձրևից ու ցավից գրեթե կուրացած՝ նա սուզվեց ներքև։ Նույնիսկ փակ աչքերով ասես իր ուղեղի մեջ հստակ տեսնում էր Մալֆոյի չարախինդ, լայնաժպիտ ծաղրական դեմքը։ Հարրին տեսավ, որ Մալֆոյի աչքերը սարսափից լայնացան։ Նա մտածեց, որ Հարրին հարձակվում է իր վրա։</p>
<p>— Հո՜պ… ես ի՞նչ… — արտաշնչեց նա՝ մի կողմ նետվելով Հարրիի ուղեծրից։</p>
<p>Հարրին իր առողջ ձեռքը բաց թողեց ցախավելից և մի կատաղի շարժում արեց դեպի Բանբերը։ Նա զգաց ինչպես իր մատներն ամուր սեղմեցին սառը ողորկ գնդակը, իսկ ինքն այդ պահին միայն ծնկներով էր պահում ցախավելը։ Ամբոխը միաձայն ոռնում էր, մինչ Հարրին անկանոն գահավիժում էր՝ մեծ ջանքեր գործելով ճանապարհին չուշաթափվելու համար։</p>
<p>Ուժեղ թրմփոցով և ցեխի ցայտեր բարձրացնելով, նա հարվածեց գետնին և մի կողմ գլորվեց ցախավելից։ Հարրիի ձեռքն անօգնական կախված էր շատ տարօրինակ անկյան տակ։ Ցավից խելակորույս նա, ասես, շատ հեռվից լսեց սուլոցների ու գոռում-գոչյունի ժխորը, հետո ուշադրությունը կենտրոնացրեց իր ձախ ձեռքի մեջ բռնած Բանբերի վրա։</p>
<p>— Ահա՜, — ասաց նա ինքն իրեն, — ուրեմն մենք հաղթեցի՜նք… — և ուշաթափվեց։</p>
<p>Նա սթափվեց դեմքին անխնա թափվող անձրևից՝ դեռ մարզադաշտում մեջքի վրա պառկած։ Ինչ-որ մեկը թեքվել էր նրա վրա։ Հարրին տեսավ շքեղ ատամնաշարի փայլը։</p>
<p>— Օ՛հ, ո՜չ… Միայն ոչ դո՜ւք… — տնքաց նա։</p>
<p>— Խեղճ տղա, զառանցում է… — բարձրաձայն ասաց Լոքհարթը իրենց շուրջը հավաքված գրիֆինդորցիների հուզված ամբոխին։ — Մի՜ անհանգստացիր, Հա՜րրի, ես մեկ վայրկյանում կբուժեմ ձեռքդ։</p>
<p>— Ո՜չ, — ասաց Հարրին, — թո՜ղ այսպես մնա, շնորհակալություն…</p>
<p>Նա փորձեց նստել, բայց ցավը սարսափելի էր։ Հարրին լսեց մի ծանոթ չխկչխկոց։</p>
<p>— Քո՜լին, չեմ ուզում, որ այս պահին լուսանկարես ինձ, — բարձրաձայն ասաց նա։</p>
<p>— Պառկի՜ր, պառկի՜ր, Հա՜րրի, — հոգատարությամբ ասաց Լոքհարթը։ — Սա մի շատ հասարակ հմայանք է։ Երևի հազար անգամ միանգամայն բարեհաջող կատարել եմ այն։</p>
<p>— Ինձ տարեք հիվանդանոցային աշտարակը, — սեղմած</p>
<p>ատամներով տնքաց Հարրին։</p>
<p>— Պրոֆե՜սոր, իսկապես, նրան պետք է աշտարակ տանել, — ասաց ոտքից գլուխ ցեխակորույս Վուդը, որը չէր կարողանում ժպիտը թաքցնել, թեև իր Որսորդը վիրավոր պառկած էր ցեխի մեջ։</p>
<p>— Աննկարագրելի բռնեցիր, Հա՜րրի, ի՜նչ տեսարան էր։ Սա քո լավագույն խաղն էր։</p>
<p>Իրեն շրջապատած ոտքերի ստվար անտառի միջից Հարրին նկատեց Ֆրեդ ու Ջորջ Ուիզլիներին, ովքեր փորձում էին թոկից փախած Բրետին հետ խցկել արկղի մեջ։ Բրետը դեռ շարունակում էր կատաղի դիմադրել։</p>
<p>— Հե՜տ կանգնեք բոլորդ, — ասաց Լոքհարթը, որն այդ պահին վեր էր քշտում իր նեֆրիտե կանաչ պարեգոտի թևքերը։</p>
<p>— Ո՜չ, պետք չէ՜… — ասաց Հարրին թույլ ձայնով, բայց Լոքհարթն արդեն հանել էր իր կախարդական փայտիկը, և մեկ վայրկյան անց այն նշանառեց Հարրիի ձեռքը։</p>
<p>Մի տարօրինակ և տհաճ զգացում սկսվեց Հարրիի ուսից ու տարածվեց մինչև մատների ծայրը՝ ասես ամբողջ թևը դուրս հոսեց եղունգներից։ Հարրին չէր համարձակվում նայել, թե ինչ էր տեղի ունենում իր թևի հետ։ Նա աչքերը փակել էր և դեմքը շրջել հակառակ ուղղությամբ։ Բայց նրա վատթարագույն նախազգացումներն արդարացան, երբ շրջապատող մարդիկ անհանգստացած պապանձվեցին, իսկ Քոլին Քրիվին սկսեց խելագար չխկչխկացնել իր լուսանկարչական խցիկը։ Նրա ձեռքն այլևս չէր ցավում, բայց ոչ էլ ուրիշ որևէ բան էր զգում։</p>
<p>— Ա՜հ… — մտազբաղ ասաց Լոքհարթը, — Հըմ… Այո՜… Երբեմն այսպես էլ է պատահում… Բայց կարևորն այն է, որ ոսկորներն այլևս կոտրված չեն։ Այ, թե ինչն է կարևոր։ ԴեՆ, Հարրի, հիմա կարող ես գնալ հիվանդանոցային աշտարակը… Պարոն Ուի՛զլի, օրիորդ Գրեյնջեր, չէի՞ք ուղեկցի նրան։ Համոզված եմ, որ մադամ Պոմֆրին կկարողանա, ըը՜մ… մի քիչ շտկել։</p>
<p>Ոտքի կանգնելով Հարրին տարօրինակ դատարկություն զգաց իր աջ կողմում։ Խորը շունչ քաշելով՝ նա ուսից ցած նայեց իր աջ վերջույթին։ Տեսածից քիչ մնաց կրկին ուշաթափվեր։</p>
<p>Նրա պարեգոտի թևքից դուրս էր ցցված ինչ-որ մարմնագույն հաստ ռետինե ձեռնոց։ Նա փորձեց մատները շարժել։ Ոչինչ չստացվեց։</p>
<p>Լոքհարթը ոչ թե միացրել էր Հարրիի կոտրված ոսկորները, այլ պարզապես լրիվ հեռացրել էր դրանք ձեռքից։</p>
<p>*</p>
<p>Մադամ Պոմֆրին անչափ դժգոհ էր։</p>
<p>— Պետք է անմիջապես ինձ մոտ գայիր, — բորբոքվում էր նա, զննելով այն տխուր անօգնական վերջույթը, որն ընդամենը կես ժամ առաջ դեռ նորմալ գործող ձեռք էր։ — Կոտրված ոսկորները ես կարող եմ մի քանի վայրկյանում բուժել, բայց դրանք կրկին աճեցնե՜լը…</p>
<p>— Բայց դուք կկարողանաք, չէ՞… — հուսահատ անհանգստությամբ աղերսագին հարցրեց Հարրին։</p>
<p>— Անշուշտ կկարողանամ, բայց դա շատ ցավոտ է լինելու, գիշերն այստեղ պետք է մնաս, — ասաց մադամ Պոմֆրին մռայլ խոժոռվելով։ Նա Հարրիին մի գիշերազգեստ նետեց և դուրս եկավ սենյակից։</p>
<p>Հերմիոնան սպասում էր մահճակալը ծածկող վարագույրների հետևում, մինչ Ռոնը օգնում էր Հարրիին հագնել գիշերազգեստը։ Բավական երկար ժամանակ պահանջվեց, մինչև նրանք կարողացան Հարրիի անզգա, կարծես ռետինե մատները մտցնել գիշերազգեստի թևքի մեջ։</p>
<p>— Հիմա ի՞նչ կասես Լոքհարթի մասին, հը՞, ՀերմիոՆա… — մրթմրթում էր Ռոնը վարագույրի հետևից՝ Հարրիի անհնազանդ մատները թևքի մեջ մտցնելով։ — Եթե Հարրին ուզենար ոսկրազերծել իր ձեռքը, կասեր, որ այդպես է ուզում։</p>
<p>— Ով ասես, կարող է սխալվել, — ասաց Հերմիոնան, — իսկ Հարրիի ձեռքն այլևս չի ցավում։ Չի ցավում չէ՞…</p>
<p>— Ո՜՛չ, — պատասխանեց Հարրին, — ոչ միայն չի ցավում, այլ ուղղակի ոչինչ չի զգում։</p>
<p>Երբ նա մեկնվեց անկողնու վրա, ձեռքն անօգնական թրմփաց կողքին։</p>
<p>Հերմիոնան ու մադամ Պոմֆրին ներս մտան։ Մադամ Պոմֆրին մի մեծ շիշ էր բերել, վրան գրված՝ «Սկելե-Գրո»։</p>
<p>— Քեզ դժվար գիշեր է սպասվում, — ասաց նա և մի մեծ գավաթ բերնեբերան լցնելով գոլորշի արձակող հեղուկից՝ մեկնեց Հարրիին, — ոսկորներ աճեցնելը ծանր գործ է։</p>
<p>Սկելե-Գրո խմելն էլ հեշտ չէր։ Հարրիի բերանն ու կոկորդը, ասես, այրվեցին խմելու ընթացքում՝ ստիպելով նրան հազալ ու որձկալ։ Դեռ մրթմրթալով վտանգավոր մարզաձևերի ու իրենց գործից բան չհասկացող ուսուցիչների մասին, մադամ Պոմֆրին հեռացավ՝ Ռոնին ու Հերմիոնային թույլ տալով, որ մնան ու օգնեն Հարրիին մի քիչ ջուր խմել։</p>
<p>— Բայց մենք հաղթեցի՜նք, — ասաց Ռոնը հանկարծ հիշելով ու ծաղկելով ժպիտի մեջ, — Ի՜նչ բռնել էր, բռնեցի՜ր, էէ՜… Պիտի Մալֆոյի դեմքը տեսնեիր… Այնպիսի տեսք ուներ, ասես, հիմա կհասնի ու կսպանի քեզ։</p>
<p>— Շատ կուզենայի իմանալ, թե ինչպես էր չարահմայել այդ Բրետին, — մռայլ ասաց Հերմիոնան։</p>
<p>— Կարող ենք այդ հարցն էլ տալ նրան, երբ Կերպափոխման էլեքսիրը պատրաստ կլինի, — ասաց Հարրին՝ հետ ընկնելով իր բարձերի վրա։ — Հուսամ, գոնե ավելի լավ համ կունենա, քան սա…</p>
<p>— Եթե մեջը Սլիզերինի փշուր է լինելու… Շատ բան ես ուզում, դժվար թե… — ասաց Ռոնը։</p>
<p>Հենց այդ պահին հիվանդանոցային աշտարակի մուտքի դուռը զրմփոցով բացվեց։ Գրիֆինդորի ամբողջ թիմը, ոտքից գլուխ ցեխի մեջ կորած ու թրջված, ներխուժեց սենյակ՝ Հարրիին տեսության։</p>
<p>— Աներևակայելի թռիչք ցուցադրեցիր այսօր, Հարրի, — ասաց Ջորջը, — հենց նոր տեսա, թե ինչպես էր Մարկուս Ֆլինտը գոռում Մալֆոյի վրա։ Ասում էր՝ Բանբերը գլխիդ վրա նստած, չկարողացար բռնել։ Մալֆոյը բնավ երջանիկ տեսք չուներ։</p>
<p>Նրանք իրենց հետ քաղցրեղեն, խմորեղեն ու շշերով դդումի հյութ էին բերել։ Բոլորը հավաքվեցին Հարրիի մահճակալի շուրջը։ Ուրախ հասարակությունը արդեն սկսում էր իրեն լավ զգալ, ժամանակն էլ խոստանում էր վերածվել մի ծիծաղաշատ ու զվարճազրույց հավաքույթի, երբ Մադամ Պոմֆրին փոթորկալից ներխուժեց՝ բղավելով․</p>
<p>— Այս տղային հանգի՜ստ է պետք։ Նա դեռ երեսուներեք ոսկոր պիտի աճեցնի։ Դո՜ւրս այստեղից։ Դո՜ւՐՍ…</p>
<p>Հարրին մնաց մենակ, և արդեն ոչինչ չէր կարող շեղել նրան ամբողջ ձեռքի մեջ գալարվող անտանելի ցավից։</p>
<p>*</p>
<p>Կեսգիշերից անց էր, Հարրին հանկարծ արթնացավ բացարձակ մթության մեջ և ցավից ճչաց։ Ամբողջ ձեռքը ներսից կարծես ծակծկվում էր խոշոր, սուր փշերով։ Մի վայրկյան նրան թվաց, թե ցավն էր իր արթնանալու պատճառը, սակայն հանկարծ սարսափով զգաց, որ մթության մեջ ինչ-որ մեկը սպունգով սրբում էր իր ճակատի քրտինքը։</p>
<p>— Հեռո՜ւ… — ասաց նա բարձրաձայն, և հանկարծ… — Դոբի՞…</p>
<p>Մթության միջից Հարրիին էին նայում տնային ալփի թենիսի գնդակի մեծության, դուրս պրծած, կանաչ աչքերը։ Նրա երկար սրածայր քթի վրայով ցած էր հոսում մի մեծ արցունքի կաթիլ։</p>
<p>— Հարրի Փոթթերը եկավ դպրո՜ց, — սգավոր, տարաբախտ ձայնով շշնջաց նա, — Դոբին զգուշացրե՜ց, քանի՜ անգամ զգուշացրեց Հարրի Փոթթերին։ Ա՜խ, սը՜ր, ինչու՞ չլսեցիք Դոբիին։ Ինչու՞ տուն չվերադարձաք, երբ ուշացաք գնացքից։</p>
<p>Հարրին շեշտակի նստեց անկողնու մեջ և մի կողմ հրեց Դոբիի սպունգը։</p>
<p>— Ի՞նչ ես անում այստեղ, — խիստ հարցրեց նա, — և որտեղի՞ց գիտես, որ ես գնացքից ուշացել եմ։</p>
<p>Դոբիի շրթունքը դողաց, և Հարրիի մեջ հանկարծ մի կասկած ծագեց։</p>
<p>— Ուրեմն դո՛ւ էիր, — դանդաղ ասաց նա, — դո՛ւ էիր կախարդել սյունը, որպեսզի մեզ գնացքի մոտ չթողնի։</p>
<p>— Ես էի, սը՛ր, — ասաց Դոբին գլուխն արագ-արագ օրորելով և ականջները չփչփացնելով։ — Դոբին թաքնվեց ու հետևեց Հարրի Փոթթերին և փակեց անցումը, հետո Դոբին իր ձեռքերն արդուկեց դրա համար, — նա Հարրիին ցույց տվեց իր տաս երկար, վիրակապված մատները, — Բայց Դոբիի համար հոգ չէ, սը՛ր, Դոբին կարծում էր, որ Հարրի Փոթթերը վտանգից հեռու կլինի։ Դոբիի մտքով էլ չէր անցնում, որ Հարրի Փոթթերը ուրիշ ճանապարհով կգա դպրոց։</p>
<p>Նա աթոռակին նստած հետ ու առաջ էր ճոճվում՝ տարուբերելով իր այլանդակ փոքրիկ գլուխը։</p>
<p>— Դոբին այնքան ցնցված էր, երբ իմացավ, որ Հարրի Փոթթերը Հոգվարթս է եկել, որ հուզմունքից թողեց, որ իր Տիրոջ ճաշն այրվի։ Նման խայտառակություն Դոբիի հետ դեռ երբեք չէր եղել, սը՛ր…</p>
<p>Հարրին հետ ընկավ իր բարձերի վրա։</p>
<p>— Քո պատճառով ինձ ու Ռոնին քիչ մնաց հեռացնեին դպրոցից, — բարկացած ասաց նա։ — Լավ կանես չքվես այստեղից, քանի դեռ բոլոր ոսկորներս չեն վերականգնվել, թե չէ հենց ձեռքս կարողանամ շարժել, ուղղակի կխեղդեմ քեզ։</p>
<p>Դուբին թույլ ժպտաց։</p>
<p>— Դոբին սովոր է մահացու սպառնալիքների, սը՛ր։ Նման խոստումներ Դոբին օրական հինգ անգամ է լսում տանը։</p>
<p>Նա քիթը սրբեց իր հագի կեղտոտ բարձի երեսի ծայրով, և այդ պահին այնքան դժբախտ ու այնքան սրտաշարժ տեսք ուներ, որ Հարրին զգաց, ինչպես իրենից անկախ իր բարկությունը մարեց ու տեղի տվեց անկեղծ կարեկցանքին։</p>
<p>— Ինչու՞ ես հագնում էդ լաթի կտորը, Դոբի, — հետաքրքրված հարցրեց նա։</p>
<p>— Սա՞, սը՛ր, — կրկնեց Դոբին քաշելով իր հագած բարձի երեսի ծայրից, — Սա տնային ալփերի ստրկության նշանն է, սը՛ր։ Դոբին կազատվի միայն այն դեպքում, եթե Տերը Դոբիին հագուստ նվիրի։ Ընտանիքը, սակայն, այնքան զգույշ է, որ Դոբիի ձեռքը նույնիսկ մի կիսագուլպա չընկնի, որովհետև այդ դեպքում Դոբին ազատ կլինի մեկընդմիշտ հեռանալու այդ տանից։</p>
<p>Դոբին տրորեց իր բլխկան աչքերն ու հանկարծ ասաց․</p>
<p>— Հարրի Փոթթերը պետք է տուն գնա։ Դոբին մտածեց, որ իր Բրետը գոնե կկարողանա համոզել…</p>
<p>— Քո Բրե՞տը, — կրկին անչափ բարկանալով հարցրեց Հարրին։ — Ի՞նչ է նշանակում քո Բրետը… Դու՞ էիր չարահմայել այսօրվա խաղի Բրետին, որպեսզի ինձ սպանի։</p>
<p>— Երբե՜ք, սը՛ր, ոչ, ո՜չ… Չսպանի՜, չսպանի՜, — ցնցված ասաց դովլաթը, — Դոբին ուզում էր փրկել Հարրի Փոթթերի կյանքը։ Ավելի լավ է տուն գնալ, թեկուզ ծանր վիրավորված, քան մնալ այստեղ, սը՛ր։ Դոբին ուզում էր միայն, որ Հարրի Փոթթերն այնպիսի վնասվածք ստանա, որ նրան տուն ուղարկեն։</p>
<p>— Օ՛հ, ընդամենը այդքա՞նը, — բարկացած ասաց Հարրին, — Գուցե բացատրե՞ս, թե ինչու էիր ուզում ինձ մաս-մաս տուն ուղարկել։</p>
<p>— Ա՜խ, եթե միայն Հարրի Փոթթերն իմանա՜ր, — տնքաց Դոբին ավելի շատ արցունքներ կաթեցնելով հագուստ կոչվող իր կեղտոտ բարձի երեսի վրա։ — Եթե միայն նա իմանա՜ր, թե ի՜նչ մեծ նշանակություն ունի նա մեզ համար, մե՜զ՝ ողորմելիներիս, մե՜զ՝ ստրուկներիս, հրաշագործական աշխարհի հալածվածների՜ս համար։ Դոբին շատ լավ է հիշում, թե ինչ էր կատարվում այն տարիներին, երբ Նա-ում-անունը-չպիտի-ասվի հասել էր հզորության գագաթնակետին, սը՛ր։ Մեզ՝ դովլաթներիս, վերաբերվում էին ինչպես կեղտոտ միջատների, սը՛ր։ Անշուշտ, Դոբիին դեռ շարունակում են այդպես վերաբերվել, — տրտնջաց նա՝ դեմքը չորացնելով իր բարձի երեսով, — բայց հիմնականում կյանքը ինձ նմանների համար շատ է բարելավվել այն օրից, ինչ դուք փառապանծ հաղթանակ տարաք Նրա նկատմամբ Ում-անունը-չպիտի-ասվի։ Հարրի Փոթթերը փրկվեց մահից, և Սև Լորդի հզորությունը հօդս ցնդեց։ Նոր արևածագ բացվեց, սը՛ր, և Հարրի Փոթթերը փարոսի լույսի պես շողշողաց նրանց համար, ովքեր կարծում էին, որ սև օրերը երբեք չեն վերջանալու, սըր… Իսկ Հոգվարթսում շուտով սարսափելի բաներ պիտի կատարվեն, թերևս արդեն կատարվում են, և Դոբին չի կարող թույլ տալ Հարրի Փոթթերին այստեղ մնալ, որովհետև պատմությունը շուտով կրկնվելու է, և Գաղտնի սրահը բացվելու է կրկին…</p>
<p>Դոբին սարսափած սառեց ու քարացավ։ Հետո նա ճանկեց Հարրիի մահճակալի կողքին դրված ջրի սափորը, ամբողջ ուժով խփեց իր գլխին ու անհետացավ մահճակալի տակ։ Մի վայրկյան անց նա շլացած աչքերով հետ սողաց մահճակալի տակից՝ հազիվ լսելի ձայնով մրթմրթալով․</p>
<p>— Բա՜թ Դոփի, բա՜թ դոբ-լաթ, սա՜տ բա՜թ դոբ-լա՜թ…</p>
<p>— Ուրեմն իսկապես կա՞ Գաղտնի սրահը… — շշնջաց Հարրին, — և… ասացիր, որ այն առա՞ջ էլ է բացվել… Պատմի՜ր ինձ Դո՜բի։</p>
<p>Հարրին բռնեց դովլաթի ոսկրոտ ձեռքը, երբ այն կրկին ձգվեց դեպի ջրի սափորը։</p>
<p>— Բայց ես մագլածին չեմ, ինչու՞ պիտի Գաղտնի սրահը ինձ վտանգ սպառնա։</p>
<p>— Ա՜խ, սը՜ր, էլ հարցեր մի՜ տվեք, էլ ոչինչ մի՜ հարցրեք խեղճ Դոբիից, — սկսեց կակազել Դոբին հսկայական աչքերը փայլեցնելով մթության մեջ։ — Սև դավեր են նյութվում այս վայրում, բայց Հարրի Փոթթերը չպետք է այստեղ լինի, երբ դրանք տեղի ունենան։ Տուն գնացեք, Հա՜րրի Փո՜թթեր, տո՜ւն գնացեք։ Հարրի Փոթթերը չպետք է խառնվի այդ գործերին, սը՜ր, դա չափազանց վտանգավոր է։</p>
<p>— Ի՞նչն է վտանգավոր, Դո՜բի, — հարցրեց Հարրին՝ ամուր պահելով Դոբիի ձեռքը, որպեսզի նա նորից ինքն իրեն չհարվածի ջրի սափորով։ — Ո՞վ է բացել Գաղտնի սրահը։ Իսկ անցած անգամ ո՞վ էր բացել։</p>
<p>— Դոբին չի կարող, սը՜ր, Դոբին չի կարող։ Դոբին չպետք է ասի, — ծղրտաց դովլաթը։ — Գնացեք տո՜ւն, Հա՜րրի Փո՜թթեր, գնացեք տո՜ւն…</p>
<p>— Ես ոչ մի տեղ էլ չեմ գնա, — կատաղած ասաց Հարրին, — իմ լավագույն ընկերներից մեկը մագլածին է։ Նա առաջինը կլինի զոհերի թվում, եթե Սրահն իսկապես բացվել է։</p>
<p>— Հարրի Փոթթերն իր կյանքը վտանգո՜ւմ է հանուն ընկերների, — բացականչեց Դոբին, մի տեսակ ողորմելի, տարաբախտ մոլագարության մեջ։ — Որքա՜ն ազնվաբարո է, որքա՜ն անձնվեր, բայց նա պետք է փրկի իրեն… Հարրի Փոթթերը չպետք է…</p>
<p>Դոբին հանկարծ տեղում սառեց՝ դողացնելով իր չղջիկանման ականջները։ Հարրին նույնպես լսեց։ Ոտնաձայներ էին գալիս ներքևից՝ աշտարակի մուտքի մոտից։</p>
<p>— Դոբին պետք է գնա — արտաշնչեց դովլաթը, սահմռկած նայելով մթության մեջ։ Ուժեղ ճրթոց լսվեց, և Դոբին անհետացավ, իսկ Հարրիի ձեռքը մնաց օդ սեղմած։ Նա հետ ընկավ անկողնու մեջ, աչքերն ուղղելով դեպի հիվանդանոցային սրահի մութ դռները։ Ոտնաձայները մոտենում էին։</p>
<p>Հաջորդ պահին դռնից թիկունքով ներս մտավ Ալբուս Դամբլդորը, հագին մի երկար բրդյա տնային պարեգոտ ու գլխին գիշերային թասակ։ Նա ուսերից բռնած ներս էր բերում արձանի նման մի բան։ Դռան բացվածքի մեջ, արձանի ոտքերից բռնած, հայտնվեց պրոֆեսոր ՄըքԳոնագալը։ Միասին նրանք արձանը խնամքով դրեցին մահճակալներից մեկի վրա։</p>
<p>— Մադամ Պոմֆրիին արթնացրո՛ւ, — շշնջաց Դամբլդորը, և</p>
<p>պրոֆեսոր ՄըքԳոնագալը Հարրիի մահճակալի կողքով շտապեց դեպի սրահի մյուս ծայրը։ Հարրին անշարժ պառկած, ձևացրեց թե քնած է։ Նա հեռվից անհանգստացած ձայներ լսեց, և պրոֆեսոր ՄըքԳոնագալը կրկին ներս մտավ, իսկ նրա հետևից մադամ Պոմֆրին, որը գիշերազգեստի վրայից իր տնային պարեգոտն էր հագնում։ Հարրին լսեց, ինչպես նա՝ հուզմունքից չկարողանալով որևէ բան ասել, օդ ներշնչեց։</p>
<p>— Ինչպե՞ս պատահեց, — մադամ Պոմֆրին շշուկով հարցրեց Դամբլդորին՝ թեքվելով մահճակալին դրված արձանի վրա։</p>
<p>— Եվս մեկ հարձակում, — ասաց Դամբլդորը, — Միներվան է գտել նրան աստիճանների վրա։</p>
<p>— Կողքին մի ողկույզ խաղող կար, — ասաց պրոֆեսոր ՄըքԳոնագալը, — կարծում եմ, ուզում էր այստեղ գալ՝ Փոթթերին տեսության։</p>
<p>Հարրիի ստամոքսը տակնուվրա եղավ։ Դանդաղ ու զգուշորեն նա մի քանի մատնաչափ բարձրացավ անկողնու մեջ, որպեսզի ավելի լավ տեսնի մահճակալին դրված արձանը։ Լուսնի մի ճառագայթ ընկավ արձանի քարե դեմքին։</p>
<p>Քոլին Քրիվին էր․ աչքերը լայն բացված էին, իսկ ձեռքերն օդի մեջ ցցված՝ կրծքի առաջ բռնած լուսանկարչական խցիկով։</p>
<p>— Քարացա՞ծ է, — շշնջաց մադամ Պոմֆրին։</p>
<p>— Այո, — ասաց պրոֆեսոր ՄըքԳոնագալը, — բայց ես ուղղակի ցնցվում եմ այն մտքից… Ալբուսը դրանից քիչ առաջ խոհանոց էր իջել մի գավաթ տաք շոկոլադի համար… Աստված գիտի, թե ինչ կարող էր կատարվել…</p>
<p>Նրանք երեքով նայեցին Քոլինին։ Հետո Դամբլդորն առաջ թեքվեց ու լուսանկարչական խցիկը վերցրեց Քոլինի քարացած ձեռքերից։</p>
<p>— Կարծում ես, նա հասցրա՞ծ կլինի լուսանկարել իր վրա հարձակվողին… — հույսով հարցրեց պրոֆեսոր ՄըքԳոնագալը։</p>
<p>Դամբլդորը չպատասխանեց։ Նա բացեց խցիկը։</p>
<p>— Տե՜ր աստված, — ասաց մադամ Պոմֆրին։</p>
<p>Ծխի մի ստվար շիթ ֆշշոցով դուրս եկավ խցիկի միջից։ Նույնիսկ երեք մահճակալ այն կողմ պառկած Հարրին անմիջապես զգաց այրված պլաստիկի սուր հոտը։</p>
<p>— Հալված է, — զարմացած ասաց մադամ Պոմֆրին, — լրիվ հալված է…</p>
<p>— Ի՞նչ կարող է սա նշանակել, Ավբուս, — անհանգիստ հարցրեց պրոֆեսոր ՄըքԳոնագալը։</p>
<p>— Սա նշանակում է, որ Գաղտնի սրահը իսկապես բացվել է կրկին։</p>
<p>Մադամ Պոմֆրին ձեռքերը սեղմեց բերանին։ Պրոֆեսոր ՄըքԳոնագալն ակնդետ նայեց Դամբլդորին։</p>
<p>— Բայց Մլբուս… Իրոք… Ո՞վ է բացել…</p>
<p>— Կարևոր հարցը բոլորովին էլ ՈՎ-ը չէ, — ասաց Դամբլդորը աչքը չկտրելով Քոլինից, — կարևոր հարցն է՝ ԻՆՉՊԵ՞Ս…</p>
<p>Եվ պրոֆեսոր ՄըքԳոնագալի տարակուսած ստվերապատ դեմքից Հարրին կռահեց, որ Դամբլդորի պատասխանը պրոֆեսորին նույնքան քիչ բան ասաց, որքան և իրեն։</p>
<hr />
</body></html>