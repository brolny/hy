<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 14">
<meta name="Description" content="Գաղտնի սրահը 14">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>
<h2>Գլուխ տասնչորսերորդ<br>Կոռնելիուս Ֆաջը</h2>
<p>Հարրին, Ռոնը և Հերմիոնան վաղուց գիտեին, որ Հագրիդը անբարեգուշակ համակրանք է տածում հրեշային արարածների նկատմամբ։ Հոգվարթսում նրանց սովորելու առաջին տարում Հագրիդը նույնիսկ փորձում էր ձվից վիշապ աճեցնել իր փոքրիկ փայտաշեն տնակում, և դեռ երկար ժամանակ նրանք չեն մոռանա այն հսկա եռագլուխ շանը, որին Հագրիդը քնքշանքով «Խավիկ» էր անվանել։ Հարրին համոզված էր, որ եթե երեխա ժամանակ Հագրիդը լսած լիներ ամրոցում ինչ-որ տեղ թաքցրած հրեշի մասին, նա ամեն ինչ կաներ գոնե աչքի պոչով դրան տեսնելու համար։ Ամենայն հավանականությամբ, նա կմտածեր, որ խեղճ հրեշը մեղկ է՝ այդքան երկար ժամանակ փակի տակ մնալով, և դժբախտ հրեշին պետք է գոնե մեկ-մեկ զբոսանքի համար բաց թողնել։ Հարրին պարզ տեսնում էր, ինչպես էր տասերեք տարեկան Հագրիդը փորձում վզնոց հագցնել հրեշի գլխին։ Բայց նա բացարձակապես համոզված էր, որ Հագրիդը երբեք չէր ցանկանա որևէ մեկի մահվան պատճառը դառնալ։</p>
<p>Հարրին նույնիսկ կիսով չափ ափսոսում էր, որ, ի վերջո, հայտնաբերել էր Րիդվելի օրագիրը կարդալու գաղտնիքը։ Կրկին ու կրկին Ռոնը և Հերմիոնան ստիպում էին նրան պատմել իր տեսածների մասին, մինչև նա վերջնականապես ձանձրացավ և՛ իր պատմությունից, և դրան հաջորդող միշտ գրեթե նույն բառերով կրկնվող երկար զրույցներից։ Հերթական զրույցը նույնպես ոչնչով չէր տարբերվում մյուսներից։</p>
<p>— Հնարավոր է, որ Րիդվելը սխալ մարդու է բռնել, — ասաց Հերմիոնան, — գուցե մեկ ուրի՞շ հրեշ էր հարձակվում մարդկանց վրա։</p>
<p>— Քո կարծիքով քանի՞ հրեշ կարող է բնակվել այս ամրոցում, — նրա խոսքը մռայլ կտրեց Ռոնը։</p>
<p>— Մենք միշտ էլ իմացել ենք, որ Հագրիդին դպրոցից հեռացրել են, — ասաց Հարրին շատ դժբախտ արտահայտությամբ, — հնարավոր է, որ հարձակումներն իսկապես դադարել են Հագրիդին դպրոցից հեռացնելուց հետո, այլապես Րիդվելը Պատվո զինավահան չէր ստանա։</p>
<p>Ռոնը փորձեց այլ կողմից մոտենալ հարցին։</p>
<p>— Րիդվելը ինձ անչափ հիշեցնում է Փերսիին։ Ի վերջո, ո՞վ էր նրան խնդրել ընկնել Հագրիդի հետևից։</p>
<p>— Բայց հրեշն իսկապես սպանել էր ինչ-որ մեկին, Ռո՜ն, — ասաց Հերմիոնան։</p>
<p>— Իսկ եթե դպրոցը փակվեր, Րիդվելը պիտի վերադառնար իր մագլական որբանոցը, — ասաց Հարրին։ — Ես նրան բոլորովին չեմ մեղադրում, ես շատ լավ եմ հասկանում, թե ինչու էր նա պատրաստ ամեն ինչ անել այստեղ մնալու համար։</p>
<p>Ռոնը շրթունքը կծեց ու ասաց․</p>
<p>— Դու Հագրիդին հանդիպեցիր Գիշերափթիթ փողոցում եղած ժամանակ, չէ՞…</p>
<p>— Նա եկել էր մսակեր խխունջներ ոչնչացնող թույն գնելու, — արագ ասաց Հարրին։</p>
<p>Երեքը մի պահ լռեցին։ Երկար լռությունից հետո Հերմիոնան վերջապես բարձրաձայն ասաց այն, ինչ մտածում էին բոլոր երեքը․</p>
<p>— Ի՞նչ եք կարծում, գուցե գնանք ու այս ամենի մասին հարցնենք Հագրիդին։</p>
<p>— Ա՜յ, թե ուրախ այցելությո՜ւն կլինի, — ասաց Ռոնը, — «Ողջո՜ւյն, Հա՜գրիդ, դու վերջերս պատահաբար ոչ մի կատաղած բրդոտ անասուն բաց չե՞ս թողել ամրոցում մարդկանց վրա։»</p>
<p>Ի վերջո, նրանք որոշեցին, որ առայժմ Հագրիդին ոչինչ չեն ասի, եթե միայն նոր հարձակում չլինի։ Սակայն օրերն անցնում էին, իսկ անմարմին շշուկներն այլևս չէին լսվում, և նրանք լավատեսորեն հույս էին փայփայում, որ գուցե երբեք էլ կարիք չլինի Հագրիդի հետ խոսել նրան դպրոցից հեռացնելու մասին։ Արդեն գրեթե չորս ամիս էր անցել Ջասթինի և Գրեթե Անգլուխ Նիքի վրա կատարված հարձակումից, և արդեն գրեթե բոլորը հակված էին մտածելու, որ հարձակվողը, ով էլ լիներ, կամ հեռացել էր ամրոցից, կամ ընդմիշտ անցել էր ընդհատակ։ Փիվզը, վերջապես ձանձրացավ իր «Փոթթեր, Փոթթեր, քիթդ մրոտ է…» երգից։ եռնի Մաքմիլանը մի օր բուսագիտության դասին շատ քաղաքավարի խնդրեց Հարրիին իրեն փոխանցել թռչող թունավոր սունկերով դույլը։ Իսկ մարտ ամսին մի քանի մարդախոտեր շատ աղմկարար, լրբաձայն երեկույթ սարքեցին Երրորդ ջերմոցում։ Պրոֆեսոր Սածիլն ուղղակի երջանկացած էր այդ կապակցությամբ։</p>
<p>— Հենց որ սկսեն փորձել տեղափոխվել մեկը մյուսի ծաղկամանի մեջ, ուրեմն լրիվ հասունացել են թուրմը պատրաստելու համար, — ասաց նա Հարրիին։ — Այդ ժամանակ մենք կկարողանանք կենդանացնել հիվանդանոցային աշտարակում պառկած խեղճերին։</p>
<p>*</p>
<p>Զատիկի տոներին երկրորդ դասարանցիներին մտածելու մի նոր նյութ առաջարկվեց։ ժամանակն էր ընտրելու այն առարկաները, որոնք սովորելու էին երրորդ ուսումնական տարում։ Հերմիոնան շատ լրջությամբ էր վերաբերվում նոր ուսումնական տարվա առարկաների ընտրությանը։</p>
<p>— Դա կարող է ազդել մեր ամբողջ ապագայի վրա, — ասաց նա Հարրիին ու Ռոնին, մինչ նրանք ճգնում էին նոր առարկաների ցուցակների վրա գծիկներով նշել իրենց ընտրածները։</p>
<p>— Ես ուղղակի անչափ կուզենայի հրաժարվել Հմայադեղերից, — ասաց Հարրին։</p>
<p>— Չենք կարող, — մռայլ պատասխանեց Ռոնը, — մենք պետք է պահենք մեր բոլոր հին առարկաները, թե չէ ես էլ մեծ հաճույքով մի կողմ կտշեի Ինքնապաշտպանությունը սև ուժերից։</p>
<p>— Բայց, ախր, այդ առարկան շատ կարևոր է, — ցնցված ասաց Հերմիոնան։</p>
<p>— Միայն թե ոչ այնպես, ինչպես Լոքհարթն է դասավանդում, — ասաց Ռոնը, — ես այս տարի նրանից ընդհանրապես ոչինչ չեմ սովորել, բացառությամբ երևի… որ դցուկներին չի կարելի ազատ արձակել։</p>
<p>Նեվիլ Լոնգբոթոմը բազմաթիվ նամակներ էր ստացել իր ազգական վհուկներից ու դյութերից՝ բոլորը տարբեր խորհուրդներով, թե ինչ առարկաներ ընտրի։ Լրիվ շփոթված ու անհանգստացած, նա առավոտից երեկո՝ ուղեղի լարումից լեզվի ծայրը ատամների տակ սեղմած, ընթերցում էր առարկաների ցանկերը և բոլորին անդադար հարցեր տալիս, թե նրանց կարծիքով ո՞րն է ավելի դժվար առարկա՝ Արիֆմանտիկան, որը հնադարյան գիտություն է թվերի կախարդական հզորության և թվահմայության մասին, թե՞ Անտիկ Ռուները, որը հնադարյան գիտություն է այբբենական նշանների ու գրերի կախարդական հզորության և տառահմայության մասին։ Դին Թոմասը, որը Հարրիի պես մեծացել էր մագլների ընտանիքում, պարզապես փակ աչքերով իր կախարդական փայտիկը դնում էր ցանկի վրա և ընտրում այն առարկան, որը պատահաբար ընկել էր փայտիկի տակ։ Հերմիոնան ոչ մեկից խորհուրդ չէր հարցնում, բայց ի վերջո, ամբողջությամբ ընտրեց բոլոր նոր առարկաների ցանկը։</p>
<p>Հարրին ինքն իրեն մռայլ ժպտում էր, մտածելով, թե մորաքույր Պետունիան ու քեռի Վերնոնը ինչ կասեն, եթե ինքը փորձի նրանց հետ քննարկել իր կախարդական կարիերայի հեռանկարները։ Բայց դա բնավ չէր նշանակում, որ նրան ոչ ոք ոչ մի խորհուրդ չէր տալիս։ Փերսի Ուիզլին պատրաստ էր կիսել նրա հետ կարիերայի ընտրության հարցում իր փորձառությունը։</p>
<p>— Նայած, թե դու ինչ գործ ես ուզում անել, Հարրի, — ասաց նա։ — Երբեք չափազանց վաղ չէ ապագայի մասին մտածելու համար, այնպես որ ես խորհուրդ կտայի ընտրել Բախտագուշակությունը։ Ասում են, որ Մագլական ուսումնասիրությունները թեթև առարկա է, բայց ես անձամբ գտնում եմ, որ հրաշագործները պարտավոր են խոր իմացություն ունենալ և հասկանալ ոչ հրաշագործական համայնքի կյանքն ու տրամաբանությունը, հատկապես, եթե նրանք մտածում են մագլների հետ սերտ կապ ունեցող աշխատանք ընտրելու մասին։ Վերցնենք, օրինակ, հայրիկիս՝ նա գործի բերումով անդադար շփվում է ոչ հրաշագործական համայնքի հետ։ Իսկ իմ եղբայր Չարլին միշտ սիրել է բնությունը և բացօդյա գործողությունները, և ընտրեց Կախարդական կենդանիների խնամքը։ Ընտրություն արա ելնելով քո նախասիրություններից, Հարրի և, առաջին հերթին, ուշադրություն դարձրու, թե որ առարկայում ես քեզ առավել ուժեղ զգում։</p>
<p>Սակայն Հարրին իրեն միայն քվիդիչի մեջ էր իսկապես լավ զգում։ Ի վերջո, նա ընտրեց նույն նոր առարկաները, ինչ Ռոնը՝ մտածելով, որ եթե անգամ գլուխ չհանի որևէ մեկից, առնվազն մի ընկեր կունենա, որի հետ միասին կկարողանան դուրս գալ առաջադրանքների տակից։</p>
<p>*</p>
<p>Գրիֆինդորի հաջորդ քվիդիչային խաղը պիտի Հաֆըլփաֆի հետ լիներ։ Վուդը պնդում էր, որ թիմն ամեն երեկո ընթրիքից հետո շարունակի պարապելը, այնպես որ, քվիդիչից ու տնային աշխատանքներից բացի, Հարրին քիթ քորելու ժամանակ էլ չուներ։ Սակայն, մարզական պարապմունքները հետզհետե ավելի հաճելի էին դառնում, առնվազն ավելի չոր և, երբ շաբաթ օրվա խաղից առաջ, ուրբաթ երեկոյան Հարրին շտապեց բարձրանալ իրենց ննջարանը ցախավելն ու հանդերձանքը տեղը դնելու, նա այնպիսի զգացողություն ուներ, որ Քվիդիչի գավաթը նվաճելու Գրիֆինդորի հնարավորությունները երբեք դեռ այդքան մեծ չեն եղել։</p>
<p>Սակայն Հարրիի ուրախ տրամադրությունը երկար չտևեց։ Վերին աստիճանահարթակի վրա ննջարանի դռան մոտ նա հանդիպեց Նեվիլ Լոնգբոթոմին, որը սահմռկածի ու խելացնորվածի միջին վիճակի մեջ էր։</p>
<p>— Հարրի, ես չգիտեմ, թե ով է արել… Ես ներս մտա ու տեսա…</p>
<p>Վախեցած հետևելով Հարրիի արձագանքին՝ Նեվիլը դանդաղ ներս հրեց դուռը։</p>
<p>Հարրիի ճամպրուկի պարունակությունը ցաքուցրիվ թափված էր ամբողջ սենյակում։ Նրա թիկնոցը ճմրթված ընկած էր հատակին։ Ամբողջ անկողինը տակնուվրա էր արված և սպիտակեղենը՝ նետված այս ու այն կողմ։ Մահճակալի կողքի փոքրիկ պահարանի դարակների պարունակությունը թափված էր անկողնու վրա։</p>
<p>Հարրին անակնկալից ու տարակուսանքից բերանը բաց մոտեցավ իր մահճակալին, հատակին տրորելով «ճամփորդություններ տրոլների հետ» գրքից պոկված մի քանի էջ։ Մինչ Հարրին Նեվիլի օգնությամբ հավաքում էր իր անկողնու սպիտակեղենը, Ռոնը, Դինը և Շեյմոսը մտան ննջարան։ Դինը բարձրաձայն հայհոյեց։</p>
<p>— Ի՞նչ է կատարվել այստեղ, Հարրի։</p>
<p>— Գաղափար չունեմ, — ասաց Հարրին։ Ռոնը ստուգեց Հարրիի պարեգոտները՝ բոլորի գրպանները շրջված էին։</p>
<p>— Ինչ-որ մեկը ինչ-որ բան է փնտրել… Ապա մի լավ ստուգի՜ր, արդյոք ոչինչ չի՞ պակասում։</p>
<p>Հարրին սկսեց հավաքել իր բոլոր իրերն ու նետել ճամպրուկի մեջ։ Միայն Լոքհարթի վերջին գիրքը վերցնելուց հետո նա վերջապես գլխի ընկավ, թե ինչն էր պակասում։</p>
<p>— Րիդվելի օրագիրը չկա, — կիսաձայն ասաց նա Ռոնին։</p>
<p>— Ի՞նչ։</p>
<p>Հարրին գլխով նշան արեց դեպի ննջարանի դուռը, և Ռոնը անձայն հետևեց նրան։ Նրանք աստիճաններով շտապեցին դեպի Գրիֆինդորի, գրեթե դատարկ, ընդհանուր սենյակը և միացան Հերմիոնային, որը միայնակ նստած կարդում էր «Անտիկ Ռուների ուսումնասիրությանը օժանդակող ձեռնարկ»–ը։</p>
<p>Հերմիոնան անակնկալի եկավ լսելով նորությունը։</p>
<p>— Բայց միայն գրիֆինդորցին կկարողանար մտնել ձեր սենյակը, ուրիշ ոչ ոք չգիտի մեր գաղտնաբառը…</p>
<p>— Բացարձակապես ոչ ոք… — ասաց Հարրին։</p>
<p>*</p>
<p>Հաջորդ առավոտյան Հոգվարթսի բնակիչներին ողջունեցին արևի ճաճանչափայլ ճառագայթները և զով, անուշաբույր գարնանային քամին։</p>
<p>— Կատարյալ քվիդիչային եղանակ է, — ոգևորված ասաց Վուդը։ Նա Գրիֆինդորի սեղանի մոտ ձվածեղ էր լցնում իր թիմակիցների ափսեների մեջ, — Հա՜րրի, ինչ լցրել եմ պիտի ուտես, քեզ տեղը-տեղին նախաճաշ է պետք։</p>
<p>Հարրին դիտում էր Գրիֆինդորի սեղանի մոտ նստածներին, մտածելով, որ գուցե Րիդվելի օրագրի նոր տերը այդ պահին նենգաբար իրեն է նայում։ Հերմիոնան համոզում էր նրան տեղեկացնել դասախոսներին գողության մասին, սակայն այդ գաղափարը Հարրիին</p>
<p>այնքան էլ դուր չէր գալիս։ Այդ դեպքում նա ստիպված կլիներ</p>
<p>ուսուցիչներից որևէ մեկին ամեն ինչ պատմել օրագրի մասին։ Իսկ քանի՞սը գիտեին, թե ինչի համար է հիսուն տարի առաջ Հագրիդը դպրոցից</p>
<p>հեռացվել։ Նա բնավ չէր ուզում, որ հին պատմությունը կրկին ջրի երես գա հենց իր շնորհիվ։</p>
<p>Երբ Հարրին Հերմիոնայի ու Ռոնի հետ միասին դուրս եկավ Մեծ դալիճից իր քվիդիչային հանդերձանքն ու ցախավելը վերցնելու համար, ևս մեկ շատ լուրջ մտահոգություն ավելացավ նրա հոգսերի աճող ցանկին։ Հազիվ էր ոտքը դրել մարմարյա աստիճաններին, երբ կրկին լսեց այն սահմռկեցուցիչ ձայնը․</p>
<p><b>— Կսսսսպանեե՜մ… կհոշշշշոտեե՜մ… կպատառռռռոտեե՜մ</b>…</p>
<p>Նա բարձրաձայն գոռաց։ Ռոնն ու Հերմիոնան տագնապի մեջ մի կողմ ցատկեցին նրանից։</p>
<p>— Ձայնը… — ասաց Հարրին, ուսի վրայով հետ նայելով, — Ես նորից լսեցի այն ձայնը… Դուք բան չլսեցի՞ք…</p>
<p>Ռոնը, աչքերը լայն չռած, գլուխն օրորեց։ Հերմիոնան հանկարծ ափով խփեց ճակատին։</p>
<p>— Հարրի, ես կարծես հասկացա… Հասկացա՛… Ես պետք է գրադարան գնամ…</p>
<p>Եվ նա տղաներին մենակ թողեց ու վազելով բարձրացավ աստիճաններով։</p>
<p>— Ի՞նչը հասկացավ, — ցրված հարցրեց Հարրին՝ շուրջը նայելով և փորձելով հասկանալ, թե որտեղից էր գալիս ձայնը։</p>
<p>— Հաստատ շատ ավելին, քան ես եմ հասկանում, — գլուխն օրորելով ասաց Ռոնը։</p>
<p>— Բայց ինչու՞ պիտի հենց հիմա գնար գրադարան…</p>
<p>— Միթե՞ մինչև հիմա նրան չես ճանաչում՝ դա նրա բոլոր հարցերի պատասխանների սրբավայրն է… Թե կասկածում ես, գնա՛ գրադարան…</p>
<p>Հարրին կանգնեց, տարակուսած ու անվստահ, փորձելով կրկին լսել ձայնը, բայց մարդիկ սկսել էին դուրս գալ Մեծ դահլիճից՝ բարձրաձայն ու ոգևորված շատախոսելով քվիդիչի մարզադաշտ գնալու ճանապարհին։</p>
<p>— Դու լավ կանես, շտապես, — ասաց Ռոնը, — արդեն գրեթե տասնմեկն է… Խաղը…</p>
<p>Հարրին վազքով բարձրացավ Գրիֆինդորի աշտարակ, շտապ վերցրեց իր «Նիմբուս երկու հազարը» և միացավ մարգագետնով դեպի մարզադաշտ շտապող ամբոխին, բայց նրա ուշքն ու միտքը դեռևս ամրոցում էին՝ անմարմին ձայնի հետ։ Եվ մինչ հանդերձարանում նա հագնում էր իր ալ կարմիր հանդերձանքը, նրա միակ սփոփանքն այն էր, որ այդ պահին ամրոցում գրեթե ոչ ոք չէր մնացել, և բոլորը հավաքվել էին մարզադաշտում խաղը դիտելու համար։</p>
<p>Որոտաձայն ծափահարությունների ուղեկցությամբ, թիմերը դուրս եկան դաշտ։ Օլիվեր Վուդը գետնից պոկվեց՝ դարպասների շուրջը նախավարժական թռիչք կատարելու համար։ Մադամ Հուչը բաց թողեց գնդակները։ Հաֆըլփաֆցիները, ում հանդերձանքը դեղձանիկների պես վառ դեղին էր, խաղից առաջ գլուխ-գլխի հավաքված վերջին խորհրդակցությունն էին անցկացնում։</p>
<p>Հարրին արդեն հեծնում էր իր ցախավելը, երբ պրոֆեսոր ՄըքԳոնագալը, մե՛կ քայլելով, մե՜կ վազելով հայտնվեց մարզադաշտում՝ ձեռքին մի հսկայական վարդագույն բարձրախոս։</p>
<p>Հարրիի սիրտը քարի պես ցած սուզվեց։</p>
<p>— Խաղը դադարեցվո՜ւմ է, — հայտարարեց պրոֆեսոր ՄըքԳոնագալը՝ իր խոսքը բարձրախոսով ուղղելով հանդիսատեսներով բերնեբերան լեցուն հարթակներին։ Բոլոր կողմերից բվվոցներ ու սուլոցներ լսվեցին։ Օլիվեր Վուդը հուսահատ տեսքով վայրէջք կատարեց ու վազեց պրոֆեսոր ՄըքԳոնագալի կողմը, առանց նույնիսկ ցախավելից ցած թռչելու։</p>
<p>— Բայց պրոֆե՜սոր, մենք պետք է խաղանք… Գավա՜թը… Գրիֆինդո՜րը…</p>
<p>Պրոֆեսոր ՄըքԳոնագալը՝ բացարձակապես անտեսելով նրան, շարունակեց բղավել իր բարձրախոսով․</p>
<p>— Բոլոր ուսանողները պետք է անմիջապես վերադառնան իրենց ընդհանուր սենյակները, որտեղ միաբանությունների ավագ դասախոսներից կստանան անհրաժեշտ հետագա հրահանգները։ Խնդրում եմ՝ առանց հապաղելու և հնարավորինս արագ։</p>
<p>Հետո նա բարձրախոսն իջեցրեց ու Հարրիին գլխով մոտ կանչեց․</p>
<p>— Փոթթեր, դու արի ինձ հետ։</p>
<p>Մտածելով, թե այս անգամ ինչպես կարող են կասկածել իր վրա, Հարրին տեսավ, որ Ռոնը դուրս եկավ բողոքող ամբոխից և վազելով մոտեցավ իրենց, երբ արդեն ուղղվել էին դեպի ամրոցը։ Ի զարմանս Հարրիի, պրոֆեսոր ՄըքԳոնագալը չառարկեց․</p>
<p>— Այո՛, թերևս, լավ կլինի, որ դուք էլ գաք, Ուիզլի։</p>
<p>Նրանց շուրջը քայլող ուսանողներից շատերը փնթփնթում էին խաղի դադարեցման կապակցությամբ, բայց մեծամասնությունը շատ մտահոգ տեսք ուներ։ Հարրին ու Ռոնը պրոֆեսոր ՄըքԳոնագալի հետևից մտան դպրոց և մարմարյա աստիճաններով սկսեցին վեր բարձրանալ։ Բայց այս անգամ նրանց չուղեկցեցին որևէ մեկի առանձնասենյակը։</p>
<p>— Ցավում եմ, որ պիտի անչափ վհատեցնեմ ձեզ, — ասաց Պրոֆեսոր ՄըքԳոնագալը զարմանալիորեն բարեսիրտ ձայնով, երբ նրանք մոտեցան հիվանդանոցային թևին։ — Եվս մեկ հարձակում է եղել… ևս մեկ կրկնակի հարձակում։</p>
<p>Հարրիի բոլոր ներքին օրգանները մի ակնթարթում անզգայացան։ Պրոֆեսոր ՄըքԳոնագալը դուռը հրեց, և Հարրին ու Ռոնը ներս մտան։</p>
<p>Մադամ Պոմֆրին կռացած էր հինգերորդ դասարանցի երկար, գանգուր մազերով մի աղջկա վրա։ Հարրին անմիջապես ճանաչեց նրան, դա այն ռեյվենքլոցի աղջիկն էր, որին իրենք սլիզերինցու տեղ դնելով, հարցրել էին Սլիզերին միաբանության ընդհանուր սենյակի ճանապարհը։ Իսկ նրա կողքի մահճակալի վրա…</p>
<p>— Հերմիո՛նա… — տնքաց Ռոնը։</p>
<p>Հերմիոնան պառկած էր լրիվ անշարժ, աչքերը բաց և ապակե հայացքով։</p>
<p>— Նրանց գտել են գրադարանի մոտ, — ասաց պրոֆեսոր ՄըքԳոնագալը, — չեմ կարծում, թե ձեզնից որևէ մեկը կկարողանա բացատրել սա։ Այս առարկան գտել են նրանց կողքին՝ հատակին ընկած…</p>
<p>Նա ձեռքի մեջ պահել էր մի փոքրիկ կլոր հայելի։</p>
<p>Հարրին ու Ռոնը, անթարթ նայելով Հերմիոնային, օրորեցին գլուխները։</p>
<p>— Ես ձեզ կուղեկցեմ Գրիֆինդորի աշտարակը, — ծանր հոգոցով ասաց պրոֆեսոր ՄըքԳոնագալը, — ամեն դեպքում ես պետք է խոսեմ մեր միաբանության աշակերտների հետ։</p>
<p>*</p>
<p>— Բոլոր ուսանողները ամեն օր ժամը վեցից հետո պետք է իրենց միաբանությունների ընդհանուր սենյակներում լինեն։ Ոչ մի ուսանողի չի թույլատրվում այդ ժամից հետո դուրս գալ ննջարաններից։ Դասերին կգնաք միայն որևէ ուսուցչի ուղեկցությամբ։ Ոչ մի ուսանող ամրոցում նույնիսկ զուգարան չպետք է գնա առանց որևէ ուսուցչի ուղեկցության։ Քվիդիչի բոլոր մարզումներն ու խաղերը հետաձգվում են։ Երեկոյան միջոցառումները դադարեցվում են։</p>
<p>Ընդհանուր սենյակում խմբված գրիֆինդորցիները լուռ լսեցին պրոֆեսոր ՄըքԳոնագալին։ Նա ոլորեց այն մագաղաթը, որից կարդում էր հայտարարությունները և խեղդված ձայնով շարունակեց։</p>
<p>— Դժվար թե կարիք կա ավելացնելու, որ ես ինքս դեռ երբեք այսքան վհատված չեմ եղել։ Եթե այս հարձակումների հետևում կանգնած ոճրագործը չհայտնաբերվի, ապա, ամենայն հավանականությամբ, դպրոցը կփակեն։ Պիտի խնդրեմ բոլորիդ, եթե որևէ օգտակար տեղեկություն ունեք այս իրադարձությունների կապակցությամբ մի՛ հապաղեք, անմիջապես տեղեկացրեք մեզ։</p>
<p>Նա փոքր-ինչ դժվարությամբ դուրս գնաց նկարի բացվածքով, և բոլոր գրիֆինդորցիները սկսեցին միաժամանակ վրդովված խոսել։</p>
<p>— Ինձ լսե՛ք… Երկու գրիֆինդորցի, չհաշված Գրիֆինդորի ուրվականը, մեկ ռեյվենքլո ու մեկ հաֆըլփաֆ, — ասում էր Ուիզլի երկվորյակների ընկեր Լի Ջորդանը, հաշվելով մատների վրա, — մի՞թե ուսուցիչներից որևէ մեկը դեռևս չի նկատել, որ բոլոր սլիզերինցիները ողջ ու առողջ են։ Մի՞թե ակնհայտ չէ, որ այս ամբողջ պատմությունը Սլիզերինից է գալիս։ Սլիզերինի ժառա՜նգը… Սլիզերինի հրե՜շը… Ինչու՞ պարզապես բոլոր սլիզերինցիներին չեն վռնդում դպրոցից… — վերջացրեց նա հավանության արտահայտությունների և ծափահարությունների ուղեկցությամբ։</p>
<p>Փերսի Ուիզլին նստած էր անկյունում և կարծես կյանքում առաջին անգամ իր տեսակետը բարձրաձայն հայտնելու տրամադրություն չուներ։ Փերսին շատ գունատ էր ու ապշահար։</p>
<p>— Փերսին ցնցված է, — Հարրիին ցածրաձայն ասաց Ջորջը, — Հերմիոնայի հետ քարացած այդ ռեյվենքլոցի աղջիկը՝ Պենելոպե Քլերվոթերը, նույնպես Ավագ է։ Փերսին համոզված էր, որ հրեշը չի համարձակվի ձեռք տալ Ավագներին։</p>
<p>Սակայն Հարրին գրեթե չէր լսում։ Նրան անդադար հետապնդում էր հիվանդանոցային աշտարակում անկողնու վրա արձանի պես անշարժ պառկած Հերմիոնայի պատկերը։ Եվ եթե մեղավորին չբռնեն, իրեն սպասվում էր Դարզլիների մոտ վերադառնալու հեռանկարը։ Թոմ Րիդվելը Հագրիդին մատնեց, որովհետև դպրոցը փակվելու դեպքում նրան էլ սպառնում էր մագլական որբանոց վերադառնալու հեռանկարը։ Հարրին գիտեր, թե այն ժամանակ ինչ էր զգում Թոմ Րիդվելը։</p>
<p>— Ի՞նչ ենք անելու, — ցածր ձայնով ասաց Ռոնը Հարրիի ականջին։ — Ի՞նչ ես կարծում, նրանք Հագրիդին կասկածու՞մ են։</p>
<p>— Մենք պետք է գնանք ու խոսենք նրա հետ, — ասաց Հարրին՝ հենց այդ պահին հաստատ որոշելով իր անելիքը։ — Ես չեմ հավատում, որ այս անգամ դա Հագրիդն է, բայց եթե հրեշին անցած անգամ նա է բաց թողել, ուրեմն նա կիմանա, ինչպես մտնել Գաղտնի սրահը, իսկ դա արդեն որոշակի սկիզբ է։</p>
<p>— Բայց ՄըքԳոնագալն ասաց, որ դասերից դուրս ժամերին մենք պետք է մեր աշտարակում մնանք…</p>
<p>— Կարծում եմ, — ասաց Հարրին ավելի ցածր ձայնով, — ժամանակն է կրկին հանել հայրիկիս հին թիկնոցը։</p>
<p>*</p>
<p>Հարրին իր հորից ընդամենը մի բան էր ժառանգել՝ երկար, արծաթաթել Անտեսանելիության թիկնոցը։ Եթե նրանք պատրաստվում էին Հագրիդին այցելության գնալ, ապա դպրոցից որևէ մեկի կողմից աննկատ դուրս սողոսկելու նրանց միակ հնարավորությունը թիկնոցն էր։ Նրանք անկողին մտան սովորական ժամին, սպասեցին մինչև Շեյմոսը, Դինը և Նեվիլը դադարեցին քննարկել Գաղտնի սրահը և վերջապես քնեցին։ Հետո Հարրին ու Ռոնը կամացուկ հագնվեցին, գլխներին գցեցին Անտեսանելիության թիկնոցն ու դուրս եկան։</p>
<p>Մութ և ամայի ամրոցի միջանցքներով անցնելը բոլորովին հաճելի չէր։ Հարրին, որը մինչ այդ մի քանի անգամ գիշերով թափառել էր ամրոցի միջանցքներում, մայրամուտից հետո դեռ երբեք այդքան մարդաշատ չէր տեսել ամրոցը։ Ուսուցիչները, Ավագները, ուրվականները՝ զույգ-զույգ քայլելով հերթապահում էին միջանցքներում, աչքները չորս արած, որևէ անսովոր բան փնտրելով։ Անտեսանելիության թիկնոցը նրանց չէր փրկում աղմուկ բարձրացնելուց, և հատկապես մի վտանգավոր պահ ստեղծվեց, երբ Ռոնը ոտքի բութ մատը խփեց արձաններից մեկի պատվանդանին, ճիշտ այն պահին, երբ նրանք անցնում էին Սառկեկից ընդամենը տաս մետր հեռավորության վրա։ Բարեբախտաբար, երբ Ռոնը ցավից բացականչեց, Սառկեկն էլ փռշտաց ու չլսեց նրանց ձայները։ Մեծագույն բավարարությամբ նրանք վերջապես հասան շքամուտքի կաղնեփայտե դռներին ու դուրս եկան ամրոցից։</p>
<p>Պարզ, աստղապարտեզ գիշեր էր։ Նրանք շտապեցին դեպի Հագրիդի տնակի լուսավորված պատուհանները և թիկնոցը հանեցին, երբ կանգնեցին նրա դռան առաջ։</p>
<p>Թակելուց հետո միայն մի քանի վայրկյան անց Հագրիդը դուռը շեշտակի բացեց։ Նրանք դեմառդեմ կանգնեցին արբալետով զինված և ուղիղ իրենց վրա նշանառած Հագրիդին։ Վարազորսի բողար ժանիքը բամբ ձայնով հաչում էր նրա հետևից։</p>
<p>— Օ՛հ, — ասաց Հագրիդը, զենքն իջեցնելով, և զարմացած նայեց նրանց վրա։ — Դուք երկուսդ ի՞նչ գործ ունեք էստեղ։</p>
<p>— Իսկ դա ինչի՞ համար է, — հարցրեց Հարրին մատնացույց անելով արբալետն ու դռնից ներս քայլելով։</p>
<p>— Հեչ… Հենց էնպես… — մրթմրթաց Հագրիդը, — Ես սպասում էի… Կարևոր չի… Նստե՜ք… Ես ձեզ համար թեյ կպատրաստեմ։</p>
<p>Հագրիդն այնքան մտազբաղ էր, որ կարծես չէր էլ գիտակցում, թե ինչ էր անում։ Նա գրեթե հանգցրեց բուխարու կրակը՝ թեյնիկից ջուր թափելով վրան, հետո իր աժդահա ափի նյարդային շարժումով թեյամանը գցեց գետնին ու ջարդուփշուր արեց։</p>
<p>— Դու քեզ լա՞վ ես զգում, Հա՜գրիդ, — հարցրեց Հարրին, — Հերմիոնայի մասին արդեն իմացե՞լ ես…</p>
<p>— Օ՜հ, արդեն լսել եմ, — ձայնի մեջ թեթև դողով ասաց Հագրիդը։</p>
<p>Նա անդադար նյարդայնացած նայում էր պատուհանին։ Հագրիդը երկու մեծ գավաթ եռման ջուր լցրեց, բայց մոռացավ մեջը թեյի տոպրակներ գցել և մի կտոր մրգով կարկանդակ էր դնում ափսեի վրա, երբ դուռը շատ բարձր թակեցին։</p>
<p>Հագրիդը ցած գցեց մրգով կարկանդակը։ Հարրին ու Ռոնը խուճապահար հայացքներ փոխանակեցին, հետո արագ գլուխներին գցեցին Անտեսանելիության թիկնոցն ու նահաջնեցին դեպի սենյակի հեռավոր անկյունը։ Հագրիդը ստուգեց, արդյոք նրանք լա՞վ են թաքնված, ձեռքն առավ արբալետը և դուռը կրնկի վրա բացեց։</p>
<p>— Բարի երեկո, Հա՜գրիդ։</p>
<p>Դամբլդորն էր։ Նա ներս մտավ շատ մռայլ և լուրջ տեսքով, իսկ նրա հետ էլ մեկը, որին Հարրին մինչ այդ դեռ երբեք չէր տեսել։</p>
<p>Անծանոթը Հոգվարթսի համար շատ անսովոր տեսք ուներ։ Նա կարճահասակ, գիրուկ մարդ էր, գզգզված սպիտակահեր մազերով և դեմքին շատ մտահոգ արտահայտությամբ։ Նրա հագուստները տարօրինակ ոճերի համակցություն էին ներկայացնում։ Նա հագել էր շատ բարակ զոլերով բրդյա գործվածքից կարված մուգ կոստյում, ալ կարմիր փողկապ, սև, երկար թիկնոց և սրածայր, մուգ կարմիր կոշիկներ։ Ձեռքին բռնել էր լայմի կանաչ գույնի կարճ եզրերով բարձր գլանագլխարկ։</p>
<p>— Դա հայրիկի շեֆն է, — արտաշնչեց Ռոնը, — Կոռնելիուս Ֆաջը, Հրաշագործության նախարարը… — Հարրին արմունկով ուժեղ բոթեց Ռոնին, որ նա ձայնը կտրի։</p>
<p>Հագրիդը գունատվել էր, և նրա ճակատին քրտինքի կաթիլներ էին երևում։ Նա, ասես, ուժասպառ ընկավ իր աթոռներից մեկին և նայում էր մե՜կ Դամբլդորին, մե՜կ Կոռնելիուս Ֆաջին։</p>
<p>— Վատ բաներ են կատարվում, Հա՜գրիդ, — ասաց Ֆաջը բավականին վհատ ձայնով։ — Շատ վատ բաներ են կատարվում։ Ստիպված էի գալ։ Չորս հարձակում մագլածինների վրա։ Գործն արդեն շատ հեռուն է հասել։ Նախարարությունը պետք է միջոցներ ձեռնարկի։</p>
<p>— Ես երբե՜ք… — ասաց Հագրիդը, հարցական նայելով Դամբլդորի երեսին, — դուք գիտեք, որ ես երբեք, պրոֆե՜սոր Դա՜մբլդոր, սը՜ր…</p>
<p>— Ես ուզում եմ, որ դուք մեկընդմիշտ հասկանաք, որ Հագրիդը վայելում է իմ բացարձակ վստահությունը, — ասաց Դամբլդորը խոժոռվելով Ֆաջի վրա։</p>
<p>— Ա՜լբուս, ի՜նձ լսիր, — դժկամությամբ ասաց Ֆաջը, ասես անհարմար զգալով, — Հագրիդի հեղինակությունը իր դեմ է խոսում։ Իսկ նախարարությունը պետք է մի բան անի։ Դպրոցի հոգաբարձու վերահսկիչներն արդեն հարց են բարձրացրել։</p>
<p>— Ես կրկնում եմ, Կոռնե՜լիուս, Հագրիդին ամրոցից հեռացնելը գործին ոչնչով չի օգնի, — նրա կապույտ աչքերն այնպիսի կրակ էին առկայծում, ինչպիսին Հարրին դեռ չէր տեսել։</p>
<p>— Ա՜լբուս, իմ տեսանկյունից նայիր հարցին, — ասաց Ֆաջը՝ անհանգիստ պտտելով իր գլանագլխարկը։ — Դու պատկերացնու՞մ ես, թե ինչպիսի ճնշման տակ եմ ես։ Պետք է մարդիկ տեսնեն, որ ես գոնե մի բան եմ անում։ Եթե ապացուցվի, որ Հագրիդը ոչ մի կապ չունի, նա անմիջապես կվերադառնա, և այս ամենը ընդմիշտ կմոռացվի։ Բայց ես ուղղակի պարտավոր եմ տանել նրան։ Ուրիշ ելք չունեմ։ Այլապես ես իմ պարտքը կատարած չեմ լինի…</p>
<p>— Ի՞նձ տանել… — ասաց Հագրիդը, որը տեղում նստած դողում էր։ — Ինձ ու՞ր տանել…</p>
<p>— Կարճ ժամանակով միայն, — ասաց Ֆաջը՝ խուսափելով նայել Հագրիդի աչքերի մեջ։ — Ո՜չ որպես պատիժ, Հա՜գրիդ, զուտ որպես նախազգուշական միջոց։ Եթե ուրիշ մեկը բռնվի, դու ազատ կարձակվես՝ պատշաճ ներողություններով…</p>
<p>— Ոչ Ազքաբան… — խզված ձայնով ասաց Հագրիդը։</p>
<p>Մինչև Ֆաջը կկարողանար պատասխանել նրան, կրկին ուժեղ թակեցին դուռը։</p>
<p>Դամբլդորը դուռը բացեց։ Արդեն Հարրիի հերթն էր կողին հարված ստանալու՝ անակնկալից նա բավականին լսելի մի հոգոց էր հանել։</p>
<p>Հագրիդի խրճիթ մտավ պարոն Լուցիուս Մալֆոյը՝ փաթաթված ճամփորդական երկար թիկնոցի մեջ, դեմքին սառը, գոհունակ ժպիտ։ ժանիքն սկսեց թշնամական գռմռալ։</p>
<p>— Արդեն այստե՞ղ ես, Ֆաջ, — ասաց նա բավականությամբ, — լավ է, լավ է…</p>
<p>— Դու ի՞նչ ես անում էստեղ, — կատաղած ասաց Հագրիդը։ — Դուրս կորիր իմ տանից։</p>
<p>— Ա՜հ, սիրելիս, հավատա ինձ, ես բնավ ոչ մի հաճույք չեմ զգում այս այցելությունից… Ինչպե՞ս անվանեցիր այս վայրը… քո տա՞նից… — ասաց Լուցիուս Մալֆոյը՝ չարախնդալով և արհամարհանքով հայացքը պտտելով Հագրիդի փոքրիկ տնակի պատերով։ — Ես մտա դպրոց ու ինձ ասացին, որ Տնօրենն այստեղ է։</p>
<p>— Եվ ի՞նչ գործ ունես դու ինձ հետ, Լո՜ւցիուս, — հարցրեց Դամբլդորը։ Նա շատ քաղաքավարի էր խոսում, սակայն կրակը դեռ փայլում էր նրա կապույտ աչքերում։</p>
<p>— Տհաճ բան պիտի ասեմ քեզ, Դա՜մբլդոր, — ասաց Մալֆոյը ծուլորեն՝ թիկնոցի ծալքերից հանելով մագաղաթի մի երկար փաթեթ, — Հոգաբարձու վերահսկիչների կարծիքով արդեն ժամանակն է, որ դու պաշտոնաթող լինես։ Սա քո լիազորությունների դադարեցման մասին հրամանն է… Վավերացված է բոլոր տասերկու ստորագրություններով։ Վախենում եմ, որ մենք ճիշտ էինք կանխազգում, որ դու կորցրել ես վերահսկողությունը։ Քանի՞ հարձակում է արդեն եղել։ Այսօր կեսօրից հետո ևս երկուսը, չէ՞։ Նման տեմպերով շուտով այլևս ոչ մի մագլածին չի մնա Հոգվարթսում։ Իսկ մենք բոլորս գիտենք, թե ինչ ահռելի կորուստ կլինի դա դպրոցի համար։</p>
<p>— Օ՛հ, Լո՜ւցիուս, ինձ լսի՛ր, — ասաց Կոռնելիուս Ֆաջը շատ</p>
<p>տագնապած տեսքով, — Դամբլդորին զրկել իրավասությունների՞ց… Ոչ, ո՜չ… Ներկայիս իրավիճակում դա ամենաանմիտ բանը կլիներ…</p>
<p>— Տնօրենի նշանակումը կամ նրա լիազորությունների դադարեցումը հոգաբարձուների խորհրդի իրավասությունն է, Ֆաջ, — ասաց պարոն Մալֆոյը շողոմաձայն, — և քանի որ Դամբլդորին չի հաջողվել կասեցնել այս հարձակումները…</p>
<p>— Ինձ լսի՛ր, Լուցիուս, եթե Դամբլդորը չկարողանա կասեցնել դրանք… — ասաց Ֆաջը, ում վերին շրթունքը փայլում էր քրտինքից, — …ուզում եմ ասել, ապա էլ ո՞վ պիտի կարողանա։</p>
<p>— Դրանով դեռ կզբաղվենք, — ասաց պարոն Մալֆոյը չարագույժ ժպտալով, — բայց քանի որ բոլոր տասերկու հոգաբարձուները ստորագրել են…</p>
<p>Հագրիդը ոտքի ցատկեց, իր փրչոտ սև գլխով կարծես սրբելով առաստաղը։</p>
<p>— Եվ քանիսի՞ն ես դու սպառնալիքներով վախեցրել նրանցից ստորագրություն կորզելու համար, Մա՚լֆոյ, հը՞… — որոտաց նա։</p>
<p>— Ա՜խ, ա՜խ, սիրելիս, քո տաքարյունության պատճառով կարող ես շատ շուտով մե՜ծ փորձանքի մեջ ընկնել, Հագրիդ, — ասաց պարոն Մալֆոյը, — խորհուրդ կտամ այդպես չգոռալ Ազքաբանի բանտապահների վրա։ Նրանց դա բոլորովին դուր չի գա։</p>
<p>— Դուք չեք կարող հեռացնել Դամբլդորին, — շարունակեց որոտալ Հագրիդը՝ իր ձայնով ստիպելով, վարազորսի բողար ժանիքին կծկվել ու վնգվնգալ իր տեղում։ — Եթե նրան հեռացնեք դպրոցից մագլածինները կենդանի մնալու ոչ մի շանս չեն ունենա։ Նրա հետևից կյանքեր կսպանվեն։</p>
<p>— Հանգստացի՛ր, Հագրիդ, — շեշտակի ասաց Դամբլդորը։ Նա ուղիղ նայեց Լուցիուս Մալֆոյին։ — Եթե հոգաբարձուները ցանկանում են, որ ես պաշտոնաթող լինեմ, անշուշտ, ես կհեռանամ։</p>
<p>— Բայց… — մեջ ընկավ Ֆաջը։</p>
<p>— Ո՛չ… — մռնչաց Հագրիդը։</p>
<p>Դամբլդորը չէր հեռացնում իր վառ կապույտ աչքերը Լուցիուս Մալֆոյի սառը մոխրագույն աչքերից։</p>
<p>— Սակայն, — շարունակեց Դամբլդորը, խոսելով շատ դանդաղ ու հստակ, կարծես, հատուկ շեշտելով իր ասածի յուրաքանչյուր բառը, որպեսզի իրեն լսողները ոչ մի բառ բաց չթողնեն իր ասածներից, — իրականում ես հեռացած կլինեմ Հոգվարթսից միայն այն ժամանակ, երբ ինձ հավատարիմ ոչ մեկն այլևս մնացած չլինի դպրոցում։ Հոգվարթսում միշտ օգնություն կստանա նա, ով օգնության կկանչի։</p>
<p>Մեկ վարկյան Հարրին բացարձակապես համոզված էր, որ Դամբլդորի աչքերը կանգնեցին հենց այն անկյան վրա, որտեղ ինքն ու Ռոնը սսկված պատսպարվել էին Անտեսանելիության թիկնոցի տակ։</p>
<p>— Հրաշալի զգացմունքային պատրանքներ, — ասաց Լուցիուս Մալֆոյը խոնարհվելով, — մենք բոլորս ակնածանքով կհիշենք կառավարելու ձեր… ըը՜մ անչափ յուրօրինակ սկզբունքները, Ա՜լբուս, և մեզ մնում է միայն հուսալ, որ ձեր իրավահաջորդը կկարողանա այնպես անել, որ ոչ մի… «կյանքեր չսպանվեն»։</p>
<p>Նա քայլեց դեպի խրճիթի դուռը, բացեց այն և, Դամբլդորին ճանապարհ տալով, խոնարհվեց։ Ֆաջը իր գլանագլխարկն անհանգիստ պտտելով սպասեց, որ Հագրիդը իրենից առաջ դուրս գա, բայց Հագրիդը ուղիղ կանգնեց տեղում, խոր շունչ քաշեց և, նայելով առաստաղին, շատ բարձր ու հստակ ասաց․</p>
<p>— Եթե որևէ մեկն ուզենա որևէ բան իմանալ, ես նրան խորհուրդ կտամ գնալ սարդերի հետևից։ Դա կտանի ճիշտ ուղղությամբ։ ել ուրիշ ասելիք չունեմ։</p>
<p>Ֆաջը զարմացած նայեց նրան։</p>
<p>— Լա՜վ, գալիս եմ, — ասաց Հագրիդը՝ ուսերին գցելով իր խլուրդենու թիկնոցը։ Բայց Ֆաջի հետևից մի քայլ անելով՝ նա կրկին կանգնեց ու բարձրաձայն ասաց․ — Եվ լավ կլինի, որ մեկնումեկը հոգ տանի ժանիքին կերակրելու մասին, քանի դեռ ես այստեղ չեմ։</p>
<p>Դուռը զրմփոցով փակվեց, և Ռոնը գլխից ցած քաշեց Անտեսանելիության թիկնոցը։</p>
<p>— Ա՜յ, հիմա բոլորս իսկական փորձանքի մեջ ենք։ — ասաց նա խռպոտ ձայնով։ — Առանց Դամբլդորի… Լավ կանեին դպրոցն ուղղակի այսօրվանից փակեին։ Նրա բացակայության ժամանակ օրական մի հարձակում կլինի։</p>
<p>ժանիքն սկսեց ոռնալ՝ թաթով քերծելով փակ դուռը։</p>
<hr />
</body></html>