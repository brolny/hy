<!DOCTYPE html><html lang="hy" xml:lang="hy"><head><meta charset="UTF-8">
<title>Հարրի Փոթթերը և Գաղտնի սրահը</title>
<meta name="viewport" content="width=device-width, initial-scale=1.0">
<meta property="Description" content="Գաղտնի սրահը 17">
<meta name="Description" content="Գաղտնի սրահը 17">
<link rel="preload" href="../style.css" as="style">
<link rel="preload" href="../tooltip.css" as="style">
<link rel="preload" href="../js/jquery-2.2.4.min.js" as="script">
<link rel="preload" href="../js/tooltip.js" as="script">
<link rel="preload" href="../js/hyph3.js" as="script">
<link href="../style.css" rel="stylesheet" type="text/css" media="all">
<link href="../tooltip.css" rel="stylesheet" type="text/css" media="all">
<link rel="icon" type="image/png" href="../img/favicon.png">
<script src="../js/jquery-2.2.4.min.js"></script>
<script src="../js/hyph3.js"></script>
<script src="../js/my2alert.js"></script>
</head>
<body class="hyphenate" onLoad="Hyphenator.run()">
<p><a href='https://brolny.github.io/hy/poter/u00.html' title='Main page'>Main page</a></p>
<h1 id="top">Ջոան Քեյթելին Ռոուլինգ<br>Հարրի Փոթթերը և Գաղտնի սրահը</h1>

<h2>Գլուխ տասնյոթերորդ<br>Սլիզերինի ժառանգորդը</h2>
<p>Հարրին կանգնած էր մի շատ ընդարձակ ու աննկարագրելի բարձր առաստաղով, աղոտ լուսավորված սրահի շեմին։ Օձերի միահյուսված մարմինների արձաններով դեպի վեր խոյացող քարե սյուները կորչում էին առաստաղի տակ խտացող մթության մեջ ու երկար ստվերներ առաջացնում սրահի խորհրդավոր կանաչավուն լույսով ողողված հատակին։</p>
<p>Աներևակայելի արագ սրտխփոցով Հարրին կանգ առավ ու ականջ դրեց արյուն սառեցնող լռությանը։ Բասիլիսկոսը կարող էր դարանակալած լինել սյուներից մեկի ստվերում։ Իսկ որտե՞ղ է Ջինին։</p>
<p>Հարրին հանեց իր կախարդական փայտիկն ու առաջ շարժվեց օձազարդ սյուների միջև։ Նրա ամեն մի զգույշ քայլը բարձր արձագանքում էր մթամած պատերից։ Հարրին աչքերը կկոցել էր, որպեսզի ամեն վայրկյան պատրաստ լիներ ամուր փակելու դրանք, եթե որևէ շարժում նկատեր։ Քարե օձերի աչքերի դատարկ խոռոչները, կարծես, ուշադիր հետևում էին նրան։ Քանի անգամ ստամոքսի ընդվզումով նրան թվաց, թե դրանցից մեկը շարժվեց։</p>
<p>Հավասարվելով վերջին զույգ սյուներին, Հարրին տեսավ մինչև Սրահի առաստաղը հասնող մի բարձր արձան, որը մեջքով հենված էր սրահի պատին։</p>
<p>Հարրին գլուխը հետ գցած հազիվ կարողացավ տեսնել աժդահա արձանի դեմքը, որը կորչում էր հեռվում մթամած առաստաղի տակ։ Դա մի հնադարյան արձան էր, կապկանման դեմքով և երկար, մինչև քարե պարեգոտի քղանցքը հասնող մորուքով։ Արձանի երկու հսկայական ոտքերը հաստատուն կանգնած էին սրահի հարթ հատակին։ Իսկ աժդահա ոտնաթաթերի միջև, երեսնիվայր ընկած էր կրակագույն մազերով սևազգեստ մի փոքրիկ մարմին։</p>
<p>— Ջի՜նի, — մրմնջաց Հարրին, վազելով դեպի աղջիկն ու ծնկի գալով նրա կողքին, — Ջի՜նի, միայն թե մահացած չլինես, խնդրո՜ւմ եմ… Միայն թե կենդանի լինես…</p>
<p>Նա իր փայտիկը մի կողմ դրեց, բռնեց Ջինիի ուսերից ու դեպի վեր շրջեց նրա դեմքը։ Ջինին մարմարի պես գունատ էր ու սառը, բայց աչքերը փակ էին, ուրեմն նա քարացած չէր։ Բայց մի՞թե նա դեռ կենդանի էր…</p>
<p>— Ջի՜նի, արթնացի՜ր, խնդրում եմ, — հուսահատ մրմնջում էր Հարրին, ցնցելով նրան։ Ջինիի գլուխն անկենդան կողքից կողք էր թեքվում։</p>
<p>— Նա չի արթնանա, — ասաց մի ցածր ձայն։</p>
<p>Հարրին, ասես շանթահարված, վեր ցատկեց գետնից ու հետ շրջվեց դեպի ձայնը։</p>
<p>Ամենամոտիկ սյուներից մեկին հենված, կանգնած էր մի բարձրահասակ, սևահեր տղա և իրենց էր դիտում։ Նա տարօրինակ մշուշապատ ուրվագծեր ուներ՝ կարծես Հարրին այդ տղային նայում էր փառակալած պատուհանի միջով։ Բայց կասկած չկար նրա ինքնության մեջ։</p>
<p>— Թո՞մ… Թոմ Րիդվե՞լ…</p>
<p>Րիդվելը գլխով արեց՝ աչքերը չհեռացնելով Հարրիի դեմքից։</p>
<p>— Ի՞նչ ես ուզում ասել, այդ ինչու՞ չպիտի արթնանա, — հուսահատ հարցրեց Հարրին, — Նա դեռ… Նա դեռ…</p>
<p>— Նա դեռ կենդանի է, — ասաց Րիդվելը, — Բայց դա երկար չի տևի։</p>
<p>Հարրին անթարթ նայեց նրան։ Թոմ Րիդվելը Հոգվարթսում սովորել էր հիսուն տարի առաջ, բայց ահա կանգնած էր իր դիմաց, ողողված տարօրինակ մշուշային լույսով, և դեռ տակավին տասնվեց տարեկան։</p>
<p>— Դու ուրվակա՞ն ես… — անվստահ հարցրեց Հարրին։</p>
<p>— Հիշողություն, — հանգիստ ասաց Րիդվելը, — օրագրի մեջ հիսուն տարի պահպանված հիշողություն։</p>
<p>Նա մատնացույց արեց քարե հատակը՝ արձանի աժդահա ոտնամատերի մոտ։ Քարե գետնին բաց ընկած էր այն փոքրիկ օրագիրը, որը Հարրին գտել էր Լալկան Մարթայի զուգարանում։ Մի վայրկյան Հարրին տարակուսած մտածում էր, թե ինչպես էր օրագիրն այդտեղ հասել, բայց ավելի շտապ լուծում պահանջող խնդիրներ կային։</p>
<p>— Դու պետք է օգնես ինձ, Թո՜մ, — ասաց Հարրին կրկին բարձրացնելով Ջինիի գլուխը։ — Մենք պետք է դուրս տանենք նրան այստեղից։ Այս սրահում Բասիլիսկոս կա… Չգիտեմ, թե որտեղ է թաքնված, բայց ամեն վայրկյան կարող է հարձակվել մեզ վրա։ Խնդրում եմ, օգնիր ինձ…</p>
<p>Րիդվելը տեղից չշարժվեց։ Լարումից քրտնելով՝ Հարրին հաջողացրեց կիսով չափ հատակից բարձրացնել Ջինիի մարմինը և հետ շրջվեց, որ իր փայտիկը գետնից վերցնի։</p>
<p>Բայց փայտիկն անհետացել էր։</p>
<p>— Դու չտեսա՞ր…</p>
<p>Նա հայացքը բարձրացրեց Րիդվելի վրա, որը դեռ նույն դիրքում կանգնած դիտում էր իրեն… իր երկար մատներով խաղալով Հարրիի կախարդական փայտիկի հետ։</p>
<p>— Շնորհակալությո՜ւն… — ասաց Հարրին՝ ձեռքը մեկնելով փայտիկը վերցնելու համար։</p>
<p>Մի նենգ ժպիտ հայտնվեց Րիդվելի բերանի անկյուններում։ Նա շարունակում էր դիտել Հարրիին փայտիկը մատների մեջ ծուլորեն խաղացնելով։</p>
<p>— Լսի՜ր, — գրեթե նյարդայնացած ասաց Հարրին, դողացող ծնկներով կքվելով Ջինիի ծանրության տակ, — պետք է շտապ հեռանալ այստեղից։ Եթե Բասիլիսկոսը գա…</p>
<p>— Նա չի գա, մինչև նրան չկանչեն, — հանգիստ ասաց Րիդվելը։</p>
<p>Հարրին Ջինիին կրկին դրեց քարե հատակին, այլևս ուժ չունենալով նրան պահելու համար։</p>
<p>— Ի՞նչ ես ուզում ասել, — խիստ հարցրեց նա ու անհամբերությամբ ավելացրեց․ — Տո՜ւր փայտիկս, այն ինձ կարող է պետք գալ։</p>
<p>Րիդվելը լայն ժպտաց։</p>
<p>— Այն քեզ այլևս պետք չի գա, — ասաց նա։</p>
<p>Հարրին անթարթ նայեց նրան։</p>
<p>— Ի՞նչպես թե… Ինչպե՞ս թե այլևս պետք չի գա…</p>
<p>— Ես շատ երկար եմ սպասել այս պահին, Հարրի Փոթթեր, — ասաց Րիդվելը, — շատ երկար եմ սպասել, որ վերջապես հնարավորություն ունենամ տեսնել քեզ… խոսել քեզ հետ…</p>
<p>— Լսի՜ր, — ասաց Հարրին արդեն կորցնելով համբերությունը, — ինձ թվում է, դու ուղղակի չես հասկանում իրավիճակի լրջությունը։ Մենք հիմա Գաղտնի սրահում ենք։ Իսկ խոսելը հետո էլ կարող ենք, երբ ուզենանք։</p>
<p>— Մենք կխոսենք հիմա, — դեռ լայն ժպտալով ասաց Րիդվելը և Հարրիի կախարդական փայտիկը դրեց իր գրպանը։</p>
<p>Հարրին անթարթ նայեց նրան։ Ինչ-որ շատ տարօրինակ բան էր կատարվում այդտեղ։</p>
<p>— Ինչպե՞ս է Ջինին այս վիճակի մեջ ընկել, — շատ դանդաղ հարցրեց Հարրին։</p>
<p>— Դա, անշուշտ, հետաքրքիր հարց է, — բավարարված ասաց Րիդվելը, — և բավականին երկար պատմություն։ Կարծում եմ, որ իրական պատճառը, թե ինչու է Ջինի Ուիզլին այս վիճակում հայտնվել, այն է, որ նա իր սիրտը բացեց և իր բոլոր գաղտնիքները վստահեց մի անտեսանելի անծանոթի։</p>
<p>— Ինչի՞ մասին ես խոսում, — ասաց Հարրին։</p>
<p>— Օրագրի, — ասաց Րիդվելը, — իմ օրագրի։ Փոքրիկ Ջինին արդեն ամիսներ շարունակ գրում էր իմ օրագրի մեջ՝ պատմելով ինձ իր բոլոր անմիտ հոգսերի և անհանգաստությունների մասին՝ թե ինչպես են եղբայրները ձեռք առնում ու ջղայնացնում իրեն, թե ինչպես է ինքը դպրոց եկել էժանացրած ապրանքների խանութներից գնած հագուստներով ու գրքերով, թե ինչու է նա կարծում… — Րիդվելի աչքերը առկայծեցին, — որ հանրահայտ, բարի, մեծահոգի հերոս Հարրի Փոթթերը երբեք չի հավանի իրեն…</p>
<p>Խոսելու ընթացքում Րիդվելի աչքերը ոչ մի անգամ չհեռացան Հարրիի դեմքից։ Նրա աչքերի մեջ ինչ-որ տարօրինակ քաղց կար։</p>
<p>— Շատ ձանձրալի է լսել տասնմեկ տարեկան աղջկա հիմար, փոքրիկ հոգսերի մասին, — շարունակեց նա, — բայց ես համբերատար էի։ Ես նրան պատասխանում էի։ Կարեկցում էի նրան։ Ես բարի էի։ Ջինին պարզապես սիրեց ինձ․</p>
<p><b>«Ոչ ոք ինձ երբեք այնպես չի հասկացել, ինչպես դու, Թոմ… Ես այնքան ուրախ եմ, որ ունեմ այս օրագրի հետ իմ գաղտնիքները կիսելու հնարավորությունը… Կարծես, մի մեծ բարեկամ լինես, որին կարելի է ուր ուզես տանել գրպանի մեջ դրած…»</b></p>
<p>Րիդվելը ծիծաղեց։ Նրա ծիծաղը շատ բարձր էր ու սառը և բոլորովին չէր սազում նրա կերպարին։ Այդ ծիծաղից Հարրիի ծոծրակի մազերը բիզ-բիզ կանգնեցին։</p>
<p>— Հավատա՛ ինձ, Հա՛րրի, ես միշտ էլ կարողացել եմ հմայել ու հրապուրել ինձ պետքական մարդկանց։ Եվ այսպիսով, Ջինին իր հոգին բացեց իմ առաջ և այնպես ստացվեց, որ նրա հոգին հենց այն էր, ինչ պետք էր ինձ։ Ես հետզհետե ուժեղացա՝ սնվելով նրա ամենախոր վախերով ու ամենամութ գաղտնիքներով, ավելի ու ավելի հզորացա՝ ներծծելով նրա մտքերն ու հույզերը, ու կամաց-կամաց սկսեցի կառավարել փոքրիկ հիմարիկին։ Ես այնքան հզորացա, որ շուտով փոքրիկ օրիորդ Ուիզլին իր կամքին հակառակ բացարձակապես ենթարկվեց ինձ։ Ես սկսեցի տիկնիկի պես սնել նրան իմ գաղտնիքներով, սկսեցի քիչ-քիչ իմ սեփական հոգին ներարկել նրա մեջ…</p>
<p>— Ի՞նչ ես ուզում ասել, — ասաց Հարրին չորացած լեզվով։</p>
<p>— Դու դեռ չե՞ս կռահել, Հա՛րրի Փո՛թթեր, — ասաց Րիդվելը մտերմիկ ձայնով։ — Ջինի Ուիզլին է բացել Գաղտնի սրահը։ Նա է խեղդել ամրոցի աքաղաղներին և սպառնալից գրություններ թողել պատերին։ Նա է բաց թողել Սլիզերինի օձին չորս մագլածինների և սքիբի կատվի վրա։</p>
<p>— Ո՛չ, — շշնջաց Հարրին։</p>
<p>— Այո՛, — հանգիստ ասաց Րիդվելը։ — Անշուշտ, նա սկզբում</p>
<p>չգիտեր, թե ինչ էր անում։ Շատ զվարճալի էր։ Շատ կուզենայի, որ տեսած լինեիր նրա նոր գրառումները օրագրի մեջ… Դրանք հետզհետե շա՜տ ավելի հետքրքիր էին դառնում…</p>
<p><b>«Սիրելի, Թոմ, —</b> անգիր կրկնում էր նա դիտելով Հարրիի դեմքի սարսափահար արտահայտությունը, — <b>Ես կարծես կորցնում եմ հիշողությունս։ Այսօր հայտնաբերեցի, որ պարեգոտներս ծայրից-ծայր թաթախված են աքաղաղի փետուրների մեջ, բայց չեմ կարողանում հասկանալ, թե ինչու…»</b></p>
<p><b>«Սիրելի, Թոմ, չեմ կարողանում հիշել, թե ինչ եմ արել Բոլոր սրբերի տոնի երեկոյան, բայց ամրոցում երեկ գիշեր մի կատու ենթարկվել է քարացման անեծքի, իսկ այսօր առավոտյան իմ պարեգոտը կեղտոտված էր կարմիր ներկով…»</b></p>
<p><b>«Սիրելի Թոմ, Փերսին անդադար ասում է, որ ես գունատ եմ, ու ասես ինքս ինձ նման չլինեմ։ Կարծում եմ, որ նա ինձ կասկածում է ինչ-որ բանում… Այսօր ևս մեկ հարձակում եղավ, իսկ ես չեմ հիշում, թե որտեղ եմ եղել…»</b></p>
<p><b>«Թոմ, ի՞նչ եմ անելու… Ի՞նչ է կատարվում ինձ հետ… Ինձ թվում է, ես խելագարվում եմ… Ինձ թվում է, որ ես եմ հարձակվում բոլորի վրա, Թոմ…»</b></p>
<p>Հարրին այնպես էր սեղմել բռունցքները, որ եղունգները խրվել էին ափերի մեջ։</p>
<p>— Շատ երկար տևեց մինչև հիմարիկ, փոքրիկ Ջինին գլխի ընկավ, վերջապես, որ չի կարելի վստահել օրագրին, — ասաց Րիդվելը։</p>
<p>Ի վերջո, նա սկսեց կասկածել և փորձեց ազատվել օրագրից։ Եվ ահա թե երբ հայտնվեցիր դու… Դու գտար իմ օրագիրը, և ես չէի կարող նույնիսկ ավելի բավարարված լինել այդ կապակցությամբ։ Ինչպիսի՜ երջանիկ, ճակատագրական պատահականություն։ Օրագիրն ընկավ հենց քո ձեռքը, հենց այն անձի ձեռքը, որին ես ամեն ինչից շատ էի ուզում վերջապես հանդիպել…</p>
<p>— Եվ ինչու՞ էիր դու այդպես ուզում հանդիպել ինձ, — ասաց Հարրին։ Բարկությունից արյունը կարծես եռում էր նրա երակներում, և մեծ ջանքերով նա կարողացավ ձայնը հնարավորինս հանգիստ պահել։</p>
<p>— Ըը՜մ… Ջինին ամեն ինչ պատմել էր ինձ քո մասին, Հարրի, — ասաց Րիդվելը, — քո ամբողջ զարմանահրաշ պատմությունը… — նրա աչքերը շարժվեցին Հարրիի ճակատի սպիով, նույնիսկ ավելի քաղցած արտահայտություն տալով նրա դեմքին։ — Ինձ պետք էր ավելի շատ բան իմանալ քո մասին, խոսել քեզ հետ, հանդիպել քեզ, եթե միայն կարողանայի։ Ես որոշեցի քո վստահությունը ձեռք բերելու համար ցույց տալ քեզ իմ հանրահայտ բացահայտումը, իմ խիզախ հերոսական արարքի պատմությունը՝ թե ինչպես ես բռնեցի օրկի զավակ, դմբո Հագրիդին։</p>
<p>— Հագրիդն իմ ընկերն է, — ասաց Հարրին, և նրա ձայնը սկսեց դողալ։ — Իսկ դու ամբողջ մեղքը նրա վրա գցեցիր… Սկզբում ես կարծում էի, որ դու սխալվել ես, բայց…</p>
<p>Րիդվելը հռհռաց իր տհաճ բարձր ծիծաղով։</p>
<p>— Պատկերացնու՞մ ես, Հարրի, իմ խոսքը Հագրիդի խոսքի դեմ։ Ի՞նչ պիտի մտածեր ծերուկ Արմանդո Դիփեթը։ Մի կողմից Թոմ Րիդվելը՝ աղքատ, բայց փայլուն առաջադիմությամբ, ծնողազուրկ, բայց խիզախ ու անձնվեր, դպրոցի Ավագ, օրինակելի ուսանող։ Մյուս կողմից անշնորհք ու բթամիտ Հագրիդը, որն ամեն շաբաթ մի նոր փորձանքի մեջ է ընկնում․ մե՛կ փորձում է դարձվոր մարդագայլի ձագեր մեծացնել իր մահճակալի տակ, մե՜կ ծլկում է Արգելված անտառ՝ տրոլների հետ ըմբշամարտելու։ Բայց պիտի խոստովանեմ, որ նույնիսկ ես զարմացա, թե ինչքան բարեհաջող ստացվեց։ Ես ենթադրում էի, որ մեկնումեկը գոնե գլխի կընկնի, որ Հագրիդը չէր կարող Սլիզերինի ժառանգը լինել։ Ինձ հինգ տարի պահանջվեց Գաղտնի սրահի մասին հնարավոր ամեն ինչ բացահայտելու և սրահի գաղտնի մուտքը գտնելու համար։ Պատկերացնելն անգամ ծիծաղելի է… Կարծես Հագրիդն այնքան ուղեղ կամ հրաշագործական հզորություն ուներ, որ նման բան աներ։ Սակայն Տրանսֆիգուրացիայի ուսուցիչ Դամբլդորը համոզված էր Հագրիդի անմեղության մեջ։ Նա համոզեց Դիփեթին Հագրիդին պահել ամրոցում և սովորեցնել նրան հանդավարների պահապանի արհեստը։ Այո, կարծում եմ, որ Դամբլդորը կարող էր գլխի ընկնել… Դամբլդորն ինձ երբեք այնպես չէր համակրում, ինչպես մյուս բոլոր ուսուցիչները…</p>
<p>— Ես համոզված եմ, որ Դամբլդորը շատ լավ տեսել է քո իսկական չարքային էությունը, — ատամները սեղմած ասաց Հարրին։</p>
<p>— Դեհ, Հագրիդին հեռացնելուց հետո, անշուշտ, նա տհաճության աստիճանի ուշադիր հետևում էր իմ բոլոր քայլերին, — անտարբեր ասաց Րիդվելը։ — Ես գիտեի, որ ապահով չի լինի կրկին բացել Գաղտնի սրահը, քանի դեռ ես ինքս դպրոցում եմ։ Բայց ես չէի պատրաստվում ջուրը գցել այն երկար տարիների աշխատանքը, որ նվիրել էի Սրահի որոնումներին։ Եվ որոշեցի մի օրագիր թողնել ու դրա էջերի վրա ընդմիշտ գրանցել իմ տասնվեց տարեկան եսը, այնպես որ մի օր բախտի բերումով կարողանամ մեկ ուրիշին ուղղորդել իմ հետքերով, և ավարտել Սալազար Սլիզերինի ազնվական գործը։</p>
<p>— Դա քեզ չի հաջողվել, — հաղթական ասաց Հարրին։ — Ոչ ոք չի մահացել այս անգամ, նույնիսկ կատուն… Մի քանի ժամից մանդրագորի թուրմը պատրաստ կլինի, և բոլոր քարացածները կվերակենդանանան։</p>
<p>— Մի՞թե չհասկացար, թե ինչ ասացի քեզ, — հանգիստ շարունակեց Րիդվելը, — հողարյուններին սպանելն այլևս նշանակություն չունի ինձ համար։ Բազում ամիսներ շարունակ իմ միակ նշանակետը եղել ես դու…</p>
<p>Հարրին անթարթ նայեց նրան։</p>
<p>— Պատկերացրո՛ւ, թե ինչքան էի բարկացել, երբ հաջորդ անգամ օրագրիս մեջ կրկին Ջինին գրեց, ոչ թե դու։ Նա տեսել էր քեզ օրագրով և խուճապի մատնվել։ Իսկ եթե դու բացահայտեի՞ր, թե ինչպես է գործում օրագիրը, ու ես քեզ պատմեի նրա բոլոր գաղտնիքները… Եվ նույնիսկ ավելի վատ, իսկ եթե ես քեզ պատմե՞ի, որ աքաղաղներին խեղդել է Ջինին… Այնպես որ հիմար երեխան սպասել էր մինչև բոլորը դուրս գան քո ննջարանից և գողացել օրագիրը։ Բայց ես արդեն գիտեի իմ անելիքները։ Ինձ համար ակնհայտ էր, որ դու գտել ես Սլիզերինի ժառանգի հետքը։ Այն ամենից, ինչ Ջինին պատմել էր ինձ քո մասին, ես արդեն գիտեի, որ դու ամեն ինչ կանես գաղտնիքը բացահայտելու համար, հատկապես, եթե քո լավագույն ընկերներից մեկը ենթարկվի հարձակման։ Ջինին ինձ հայտնել էր նաև, որ ամբողջ դպրոցը խոսում է քո շահմարաշուրթ լինելու մասին… Ուստի ես ստիպեցի Ջինիին պատին գրել իր մնաս բարովը և գալ այստեղ քեզ սպասելու։ Նա պայքարում էր, չէր ուզում հնազանդվել, լաց էր լինում և արդեն անչափ ձանձրալի էր դարձել։ Բայց նրա մեջ կյանք ու ոգի գրեթե չէր մնացել, նա իր բոլոր ուժերը տվել էր օրագրին, այսինքն ինձ, և ես՝ սնվելով Ջինիի զգացմունքներով, հույզերով ու ցավերով, վերջապես, կարողացա ֆիզիկական մարմին ստանալ ու դուրս գալ օրագրի էջերից։ Այն պահից ի վեր, ինչ մենք Ջինիի հետ այստեղ իջանք, ես սպասում էի քեզ։ Ես համոզված էի, որ դու շուտով կգաս… Իսկ այժմ Հա՛րրի Փո՛թթեր, պիտի պատասխանես ինձ վաղուց տանջող մի շարք հարցերի։</p>
<p>— Օրինա՞կ, — նետեց Հարրին սեղմելով բռունցքները։</p>
<p>— Օրինակ, — ասաց Րիդվելը գոհունակ ժպտալով, — ինչպե՞ս ստացվեց, որ մի գրեթե նորածին մանուկ, առանց որևէ արտակարգ բնածին հրաշագործական տաղանդի, կարողացավ հաղթել բոլոր ժամանակների ամենահզոր կախարդին։ Ինչպե՞ս փրկվեցիր՝ ընդամենը մի սպի ստանալով ճակատիդ, մինչդեռ Լորդ Վոլդեմորթի ուժերը չքացան։</p>
<p>Տարօրինակ կարմիր փայլ հայտնվեց նրա քաղցած աչքերի մեջ։</p>
<p>— Ինչու՞ է քեզ այդպես հետաքրքրում իմ փրկության գաղտնիքը, — դանդաղ ասաց Հարրին, — Վոլդեմորթը քեզնից հետո է եղել։</p>
<p>— Վոլդեմորթը, — հանգիստ ասաց Րիդվելը, — իմ անցյալն է, ներկան ու ապագան, Հարրի Փոթթեր… Ինձ դպրոցում ճանաչում էին որպես Թոմ Րիդվել, բայց շատ քչերը գիտեին իմ լրիվ անունը…</p>
<p>Նա գրպանից հանեց Հարրիի կախարդական փայտիկն ու սկսեց դրա ծայրով օդի մեջ խորհրդավոր առկայծող բառեր գրել․</p>
<p>ԹՈՄԱՍ ԳԼՈՍՏՈՐ-ՎԵՍՄՈՐԴ ՐԻԴՎԵԼ</p>
<p>Հետո տառերը փայտիկով խառնեց ու նորից դասավորեց․</p>
<p>ՍԵՎ ՄԱԳԻՍՏՐՈՍ ԼՈՐԴ ՎՈԼԴԵՄՈՐԹ</p>
<p>— Տեսա՞ր, — շշնջաց նա, — այդ անունը ես արդեն օգտագործում էի Հոգվարթսում սովորելուս տարիներին, բայց միայն ինձ շատ մտերիմ ընկերները գիտեին այն։ Ես չէի պատրաստվում իմ կեղտոտ մագլ հոր անունը ընդմիշտ օգտագործել։ Ես, ում երակների մեջ հոսում է հենց իր՝ Սալազար Սլիզերինի արյունը մորս կողմից, ես կրում էի մի ողորմելի, ստոր մագլի անուն, որը լքել էր ինձ դեռևս մինչև իմ լույս աշխարհ գալը միայն այն պատճառով, որ իմացել էր, որ իր կինը վհուկ է։ Ոչ, Հարրի։ Ես ինքս ինձ համար մի նոր անուն ստեղծեցի, մի անուն, որը համոզված եմ, մի օր, երբ դառնամ աշխարհի մեծագույն հրաշագործը, այնպիսի ահ ու սարսափ է ներշնչելու բոլոր դյութերին ու կախարդներին, որ նրանք չհամարձակվեն անգամ բարձրաձայն արտասանել այն։</p>
<p>Հարրիի ուղեղը կարծես փակուղու մեջ էր։ Նա ապշահար նայում էր Թոմ Րիդվելին, այդ խելացի, տաղանդավոր, որբ տղային, որը մեծացել, հասունացել էր… ու սպանել իր՝ Հարրիի, ծնողներին և բազմաթիվ այլ մարդկանց… Վերջապես նա ինքն իրեն ստիպեց խոսել․</p>
<p>— Դո՛ւ չես… — ասաց նա հանգիստ ու անթաքույց ատելությամբ։</p>
<p>— Ի՞նչը չեմ, — արագ հարցրեց Րիդվելը։</p>
<p>— Դո՛ւ չես աշխարհի մեծագույն հրաշագործը, — ասաց Հարրին արագ շնչելով։ — Ների՛ր, որ հիասթափեցնում եմ քեզ, բայց աշխարհի մեծագույն հրաշագործը Ալբուս Դամբլդորն է։ Դա բոլորը գիտեն։ Նույնիսկ այն ժամանակ, երբ դու ուժեղ էիր, միևնույն է, չէիր համարձակվում անգամ փորձեր անել Հոգվարթս մտնելու համար։ Դամբլդորը մինչև ուղնուծուծը տեսնում էր քո էությունը, դեռ այն ժամանակ, երբ դու դպրոցում էիր։ Դու դեռ շարունակում ես վախենալ նրանից, որտեղ էլ թաքնված լինես։</p>
<p>ժպիտը վերացավ Րիդվելի դեմքից և փոխարինվեց մի շատ տգեղ, չարացած արտահայտությամբ։</p>
<p>— Դամբլդորին դպրոցից դուրս քշեց զուտ հիշողությունը իմ մասին, — ֆշշացրեց Րիդվելը։</p>
<p>— Նա այնքան էլ հեռու չէ, ինչպես կարող է թվալ քեզ, — հակահարվածեց Հարրին։ Նա խոսում էր հանպատրաստից, անչափ ցանկանալով վախեցնել կամ շփոթության մեջ գցել Րիդվելին, ավելի շուտ ցանկանալով, որ իր ասածները ճշմարիտ լինեն, քան հավատալով դրանց։</p>
<p>Րիդվելը բերանը բացեց, որ խոսի, բայց սառած մնաց տեղում։</p>
<p>Հեռվից, ինչ-որ տեղից երաժշտության ձայն լսվեց։ Րիդվելը հետ շրջվեց՝ դատարկ սրահում հայացքով ինչ-որ բան փնտրելով։ Երաժշտության ձայնը հետզհետե բարձրանում էր։ Դա ինչ-որ գերբնական, ոչ երկրային, նյարդայնացնող ձայն էր։ Հարրիի ողնաշարն ասես օդով լցվեց, մազերը ծոծրակի վրա վեր ցցվեցին, իսկ սիրտը, կարծես, սկսեց ուռչել։ Հետո, երբ երաժշտությունը այնպիսի բարձրության հասավ, որ Հարրին սկսեց զգալ ձայնի տատանումը սեփական կողերի մեջ, մոտակա սյուներից մեկի գագաթի մոտ կրակի բոցեր ժայթքեցին։</p>
<p>Սրահի գմբեթանման առաստաղի տակ հայտնվեց կարապի մեծության մի ալ կարմիր թռչուն՝ օդում տարածելով իր եթերային կանչը։ Թռչունը սիրամարգի պոչի պես երկար ոսկեգույն ու կարմրաճաճանչ փետուրներ ուներ և փայլփլուն ոսկեգույն մագիլներ, որոնցով ինչ-որ հնամաշ կապոց էր բռնել։</p>
<p>Մեկ վայրկյան անց թռչունը, թևերը թափահարելով, թռավ ուղիղ դեպի Հարրին և, իր մագիլների մեջ պահած հնամաշ կապոցը նետեց նրա ոտքերի առաջ ու վայրէջք կատարեց Հարրիի ուսին։ Երբ թռչունը ծալեց իր հիասքանչ թևերը Հարրին վեր նայեց ու տեսավ թռչունի սուր ոսկյա կտուցն ու հուլունքանման սև աչքերը։</p>
<p>Թռչունը դադարել էր երգել։ Նա հանգիստ նստել էր Հարրիի ուսին, ջերմություն տարածելով նրա այտի ու կրծքի վրա, և լուռ նայում էր Րիդվելին։</p>
<p>— Դա փյունիկ է… — շեշտակի ասաց Րիդվելը՝ անթարթ նայելով թռչունին։</p>
<p>— Ֆո՞քս, — վերջապես շնչեց Հարրին և զգաց, ինչպես թռչունի ոսկյա մագիլները թեթև սեղմեցին իր ուսը։</p>
<p>— Իսկ դա, — ասաց Րիդվելը նայելով հատակին ընկած կապոցին, — դա Տեսակավորող գլխարկն է՝ դպրոցի հնոտին…</p>
<p>Այդպես էլ կար, կարկատած, կեղտոտ, նամշահոտ Գլխարկը անշարժ ընկած էր Հարրիի ոտքերի մոտ։</p>
<p>Րիդվելը կրկին սկսեց ծիծաղել։ Նա այնքան երկար և բարձր ծիծաղեց, որ սրահը սկսեց որոտալ ծիծաղի արձագանքներից, կարծես տասը Րիդվելներ էին ծիծաղում միաժամանակ։</p>
<p>— Ահա թե ինչ է Դամբլդորն ուղարկում իր հավատարիմ պաշտպանին։ Երգեցիկ մի թռչուն և ցնցոտի դարձած մի գլխարկ։ Շատ սրտապնդվեցի՞ր, Հարրի Փո՜թթեր։ Հիմա քեզ պաշտպանվա՞ծ ես զգում։</p>
<p>Հարրին չպատասխանեց։ Նա դեռ չէր կարողանում հասկանալ, թե ինչպես կարող էին իրեն օգնել փյունիկն ու Տեսակավորող գլխարկը, բայց նա արդեն միայնակ չէր և, իրեն հետզհետե ավելի ու ավելի ուժեղ էր զգում՝ սպասելով, որ Րիդվելը դադարի ծիծաղել։</p>
<p>— Վերադառնանք մեր գործին, Հա՜րրի, — ասաց Րիդվելը լայնաժպիտ, — երկու անգամ մենք հանդիպել ենք՝ քո անցյալում և իմ ապագայում։ Եվ երկու անգամ ես չեմ կարողացել սպանել քեզ։ Ինչպե՞ս ես գոյատևել։ Ասա՛ ինձ քո գաղտնիքը, պատմի՜ր… Ինչքան երկար խոսես, այնքան երկար կապրես…</p>
<p>Հարրին շատ արագ էր մտածում՝ ծանրութեթև անելով իր բոլոր հնարավորությունները։ Իր փայտիկը Րիդվելի ձեռքին էր։ Ինքը՝ Հարրին, իր կողմում ուներ Ֆոքսին և Տեսակավորող գլխարկը, որոնցից ոչ մեկը ոչնչով չէր կարող օգտակար լինել մենամարտի ժամանակ։ Իրավիճակն անբարենպաստ էր, դա պարզ էր։ Մյուս կողմից, ինչքան երկար էր Րիդվելը խոսում, այնքան ավելի ուժասպառ էր լինում Ջինին… և Հարրին նկատեց, որ Րիդվելի ուրվագծերը սկսել էին պարզվել։ Եթե նա, ի վերջո, պետք է կռվի Րիդվելի հետ, ուրեմն որքան շուտ, այնքան լավ։</p>
<p>— Ոչ ոք չգիտի, թե ինչու կորցրիր ուժերդ ինձ վրա հարձակվելով, — կարճ ասաց Հարրին։ — Ես ինքս էլ չգիտեմ։ Բայց ես գիտեմ, թե ինչու դու չկարողացար սպանել ինձ… Որովհետև մայրս մահացավ իմ կյանքը փրկելու համար։ Իմ հասարակ, մագլածին մայրը, — ավելացրեց նա՝ դողալով զսպված կատաղությունից։ — Նա թույլ չտվեց, որ դու սպանես ինձ։ Եվ ես տեսել եմ քո իրական դեմքը։ Ես տեսա քեզ անցյալ տարի։ Դու բացարձակ ոչնչություն ես։ Հազիվ կենդանի մի տեսիլք։ Ահա թե ուր են հասցրել քեզ քո բոլոր հզոր ուժերը։ Դու հիմա թաքնվում ես համայն աշխարհից։ Դու այլանդակ ես, քստմնելի ու ողորմելի։</p>
<p>Րիդվելի դեմքն այլայլվեց։ Հետո նա ինքն իրեն մի չարագույժ ժպիտ պարտադրեց։</p>
<p>— Ուրեմն, ասում ես, մայրդ մահացավ, քեզ փրկելու համար… Այո՜, դա հզոր հակահմայանք է… Հիմա արդեն հասկացա… Ի վերջո, ոչ մի արտասովոր բան չկա քո մեջ։ Ես շատ եմ մտածել դրա մասին, որովհետև շատ տարօրինակ նմանություն կա մեր մեջ, Հա՜րրի Փո՜թթեր։ Նույնիսկ դու ինքդ, թերևս, արդեն նկատել ես՝ երկուսս էլ կես արյուն ենք, որբ, մագլների մոտ մեծացած։ Ամենայն հավանականությամբ, մենք երկու միակ շահմարաշուրթերն ենք, որ Հոգվարթս են մտել մեծն Սլիզերինից հետո։ Մենք նույնիսկ ինչ-որ արտաքին նմանություն ունենք… Բայց պարզվում է, որ ընդամենը բարեհաջող պատահականությունն է թույլ տվել քեզ փրկվել ինձնից։ Ես ընդամենը այդքանն էի ուզում իմանալ։</p>
<p>Հարրին լարված սպասում էր, որ Րիդվելը բարձրացնի իր փայտիկը։ Բայց Րիդվելի կեղծ ժպիտը կրկին լայնացավ։</p>
<p>— Իսկ հիմա, Հարրի, ես քեզ մի փոքր դաս կտամ։ Արի՛ համեմատենք Լորդ Վոլդեմորթի՝ Սալազար Սլիզերինի ժառանգի ուժն ու հզորությունը, հանրահայտ Հարրի Փոթթերի հզորության հետ, ում լավագույն զենքերն ընդամենը սրանք են՝ մի երգեցիկ թռչուն ու մի հնամաշ գլխարկ․ այն ամենը, ինչ կարողացել է նրան տալ Դամբլդորը։</p>
<p>Նա, ասես զվարճանալով, մի հայացք նետեց Ֆոքսի ու Տեսակավորող գլխարկի վրա, հետո շրջվեց ու հետ քայլեց սյունից։ Հարրին, թմրած անդամներում տարածվող վախով, դիտում էր, ինչպես Րիդվելը, հասնելով մեծ սյուների միջև ընկած հրապարակին, կանգնեց ու հայացքը հառեց վեր՝ դեպի Սալազար Սլիզերինի արձանի դեմքը, որը կորչում էր առաստաղի տակ կիսախավարի մեջ։ Րիդվելը բերանը լայն բացեց ու ֆշշացրեց, բայց Հարրին հասկացավ նրա ասածը։</p>
<p>— Խոսի՛ր ինձ հետ, Սլի՛զերին, հզորագո՛ւյնը չորսից։</p>
<p>Հարրին կրունկների վրա շրջվեց, որ նայի արձանի դեմքին։ Ֆոքսը նրա ուսին նստած թափահարեց իր երկար փետուրները։</p>
<p>Սլիզերինի հսկայական քարե դեմքը շարժվում էր։ Սարսափից կաթվածահար Հարրին տեսավ, թե ինչպես Սլիզերինի քարե բերանը դանդաղ սկսեց բացվել՝ մի մեծ սև անցք առաջացնելով դեմքի վրա։</p>
<p>Ինչ-որ բան էր շարժվում արձանի բերանում։ Ինչ-որ բան էր դուրս գալիս արձանի միջից։</p>
<p>Հարրին հետ-հետ քայլեց, մեջքով կպավ սրահի մութ պատին և աչքերն ամուր սեղմեց, հետո զգաց, որ Ֆոքսի թևը թեթևակի քսվեց իր այտին ու թռչունը վեր թռավ նրա ուսից։</p>
<p>Հարրին ուզում էր բղավել․ «Ինձ մենակ մի՛ թողնիր…», բայց ինչ կարող էր անել փյունիկը օձերի արքայի դեմ։</p>
<p>Մի շատ ծանր աժդահա մարմին ընկավ սրահի քարե հատակին։ Հարրին զգաց հարվածից առաջացած ցնցումը։ Նա գիտեր, թե ինչ է տեղի ունենում։ Նա զգում էր, նա նույնիսկ կարող էր ուղեղի մեջ տեսնել, ինչպես էին հսկա օձի պարույրները շարժվում հատակի վրա։ Հետո նա լսեց Րիդվելի ֆշշացող ձայնը․</p>
<p>— Սպանի՜ր նրան։</p>
<p>Բասիլիսկոսը շարժվեց դեպի Հարրին։ Նա լսում էր սրահի փոշոտ հատակի հետ շփումից օձի ծանր մարմնի առաջացրած շրշյունը։ Աչքերն ամուր փակած Հարրին սկսեց կուրորեն մի կողմ վազել ձեռքերն առաջ պարզելով, որ շոշափի պատը։ Րիդվելը շարունակ ծիծաղում էր…</p>
<p>Հարրին սայթաքեց։ Նա երեսնիվայր ընկավ քարե հատակին և զգաց շրթունքից հոսող արյան համը։ Օձն արդեն մի քանի մետր հեռավորության վրա էր։ Նա հստակ լսում էր օձի պարույրների շրշյունը, Օձը արագորեն մոտենում էր։</p>
<p>Հարրիի գլխավերևում պայթյունի պես խլացուցիչ ֆշշոց լսվեց, և ինչոր բան այնպես ուժեղ հարվածեց նրան, որ նա ամբողջ մարմնով ծեփվեց պատին։ Ամբողջ էությամբ սպասելով, թե երբ են թունավոր ժանիքները մխրճվելու իր մարմնի մեջ, Հարրին լսում էր օձի մարմնի հետզհետե ուժեղացող կատաղի շաչյունը, ասես ինչ-որ բան անասելի ուժով գալարվելով հարվածում էր սյուներին։ Նա այլևս չդիմացավ։ Ամուր սեղմած աչքերը թեթև կկոցեց, այնքան, որ կարողանա տեսնել, թե ինչ էր կատարվում։</p>
<p>Հսկայական օձը, վառ թունավոր կանաչ և կաղնու բնի պես հաստ մարմնով, գալարվելով վեր էր խոյացել սրահի մեջ, և նրա հսկայական բութ գլուխը հարբածի պես ճոճվում էր սյուների միջև։ Հարրին դողաց ահասարսուռ տեսարանից, պատրաստ՝ աչքերը կրկին ամուր փակելու, երբ օձն իր կողմը թեքվի։ Հանկարծ նա տեսավ, թե ինչն էր շեղել օձի ուշադրությունը։ Ֆոքսը թևերը թափահարելով արագասլաց պտտվում էր օձի գլխի շուրջը, իսկ օձը շաչյունով չխկչխկացնում էր թրերի պես մեծ ժանիքները՝ փորձելով բռնել նրան օդի մեջ։</p>
<p>Ֆոքսը սրընթաց առաջ նետվեց, նրա երկար ոսկեգույն կտուցը մի ակնթարթ անհետացավ տեսադաշտից, և սև արյան մի հզոր շիթ ցնցուղի պես հորդաց հատակին։ Օձի պոչը կատաղի գալարվեց, մազաչափ հեռավորության վրա անցնելով Հարրիի կողքով, և մինչև Հարրին կհասցներ աչքերն ամուր փակել, օձը շրջվեց նրա կողմը։ Հարրին նայեց ուղիղ օձի մռութին և տեսավ, որ օձի զույգ հսկայական մահասփյուռ աչքերը դատարկ էին։ Փյունիկն իր սուր կտուցով հանել էր օձի աչքերը։ Արյունը հսկայական շիթերով թափվում էր հատակին, իսկ օձը ֆշշացնելով գալարվում էր հոգևարքի մեջ։</p>
<p>— Ո՜չ, — Հարրին լսեց Րիդվելի ճիչը, — թող թռչունին, թող թռչունին։ Տղան քո թիկունքում է։ Հոտառությամբ գտիր նրան։ Սպանի՜ր նրան։</p>
<p>Կուրացած, բայց դեռ սպանելու ունակ, օձը ճոճվեց։ Ֆոքսը պտտվում էր նրա գլխի շուրջը՝ երգելով իր գերբնական երգը, մերթընդմերթ կտցահարելով օձի կճատ մռութը, իսկ արյունը ժայթքում էր օձի կույր աչքերից։</p>
<p>— Օգնեցե՜ք, օգնեցե՜ք, — մրմնջում էր Հարրին գլուխը կորցրած, — մեկնումեկը, որևէ մեկը…</p>
<p>Օձի պոչը կրկին մտրակի պես շեշտակի անցավ հատակի վրայով։ Հարրին առաջ նետվեց, և երեսնիվայր փռվեց գետնին։ Ինչ-որ փափուկ բան դիպավ նրա քթին։</p>
<p>Բասիլիսկոսն իր պոչի հարվածով Հարրիի կողմն էր նետել Տեսակավորող գլխարկը։ Հարրին ճանկեց գլխարկը։ Դա նրա ունեցած միակ հույսն էր։ Նա գլխարկը հապճեպ դրեց գլխին ու գլորվեց հատակի վրա՝ խուսափելով Բասիլիոսկոսի կատաղած պոչի մտրակի պես կտրուկ հարվածից։</p>
<p>— Օգնի՜ր ինձ… Օգնի՜ր ինձ… — խելակորույս մտածում էր Հարրին գլխարկի մեջ աչքերը պինդ սեղմած, — Խնդրում եմ, օգնի՜ր ինձ…</p>
<p>Ոչ մի պատասխան ձայն չլսվեց։ Գլխարկը պարզապես սկսեց կծկվել ու ցնցվել, ասես մի անտեսանելի ձեռք շատ ամուր ոլորում էր այն։ Ինչ-որ մի շատ կարծր ու ծանր բան ընկավ Հարրիի գլխին։ Ուժեղ հարվածից նա քիչ մնաց ուշաթափվեր և աչքերի մեջ բազմապատկվող կայծիկներով մի կերպ բռնեց գլխարկի սրածայր եզրը և ցած քաշեց գլխից, բայց բռնելիս ինչ-որ երկար կարծր բան շոշափեց գլխարկի մեջ։</p>
<p>Մի փայլփլուն արծաթյա թուր դուրս եկավ գլխարկից, որի երախակալը զարդարված էր ձվի մեծության կարմիր սուտակներով։</p>
<p>— Սպանի՜ր տղային, թո՜ղ թռչունին, տղան քո թիկունքում է… Հոտո՜վ, հոտով գտի՜ր նրան։</p>
<p>Հարրին արդեն պատրաստ, կայուն կանգնած էր զույգ ոտքերի վրա։ Բասիլիսկոսի գլուխը իջնում էր նրա ուղղությամբ, մարմինը գալարվում էր հսկայական պարույրներով, խփվում սյուներին, օձը փորձում էր հոտառությամբ գտնել նրան։ Հարրին տեսնում էր հսկայական արյունոտ ակնակապիճները, լայն բացված երախը, այնքան լայն, որ բավարար կլիներ մի շարժումով Հարրիին կուլ տալու համար։ Օձի երախը երիզված էր թրաչափ երկար ժանիքներով, որոնք փայլփլում էին դրանց վրայով ծորող թույնի շիթերից։</p>
<p>Օձը կուրորեն առաջ նետեց իր գլուխը։ Հարրին հետ ցատկեց ու մեջքով դիպավ սրահի պատին։ Օձը կրկին գլուխն առաջ նետեց, և նրա երկճյուղ լեզուն քսվեց Հարրիի մարմնին։ Հարրին երկու ձեռքով բարձրացրեց թուրը։ Բասիլիսկոսը կրկին առաջ նետեց իր կճատ գլուխը, և այս անգամ նրա նշանակետը ճիշտ էր։ Հարրին իր ամբողջ մարմնի ծանրությամբ առաջ ցատկեց և թուրը խրեց օձի երախի մեջ՝ խորը, դեպի վեր՝ մխրճելով մինչև գլխուղեղը։</p>
<p>Բայց մինչ տաք արյունը ողողում էր նրա պարեգոտն ու ոտքերը, Հարրին մի խելագար ցավ զգաց արմունկից վեր։ Օձի երկար թունավոր ժանիքներից մեկը մխրճվել էր նրա թևի մեջ և ավելի ու ավելի խորն էր սուզվում։ ժանիքը պոկվեց ու մնաց Հարրիի թևի մեջ խրված։ Օձը անկենդան գլխով ծանր հարվածեց հատակին, կողքի գլորվեց և վերջին անգամ գալարվեց հսկայական պարույրներով։ Հարրին թուլացած ոտքերով հենվեց պատին։ Նա առողջ ձեռքով բռնեց ժանիքը, որը թույն էր ներարկում իր մարմնի մեջ, ու դուրս քաշեց այն թևից։ Բայց նա գիտեր, որ չափազանց ուշ է։ Սպիտակ լույսի պես տաք ցավը սկսեց դանդաղ, բայց ահասարսուռ կայունությամբ տարածվել ամբողջ մարմնով։ Այն պահին, երբ նա ցած գցեց ժանիքը, և ցավից արդեն անտարբեր աչքերով դիտում էր իր պարեգոտի ծալքերի վրայով հոսող սեփական արյան շիթերը, տեսողությունը սկսեց մշուշապատվել։ Սրահն անհետանում էր խամրած գույների շրջապտույտի մեջ։</p>
<p>Ինչ-որ ալ կարմիր բան անցավ նրա աչքերի մոտով, և Հարրին իր կողքին լսեց ճանկերի թեթև չանգռտոց։</p>
<p>— Ֆո՛քս, — ասաց Հարրին մարող ձայնով, — դու աննման էիր, Ֆո՛քս…</p>
<p>Նա զգաց, ինչպես թռչունը իր գեղեցիկ գլուխը դրեց նրա թևին, այնտեղ, որտեղ մխրճվել էր թունավոր ժանիքը։ Հարրին սրահում արձագանքող քայլերի ձայն լսեց, և մի մութ ստվեր ընկավ նրա վրա։</p>
<p>— Դու մեռած ես, Հարրի Փոթթեր, — ասաց Րիդվելի ձայնը նրա գլխավերևում։ — Մեռած ես, և նույնիսկ Դամբլդորի թռչունը գիտի դա։ Տեսնու՞մ ես, թե ինչ է անում… Արտասվում է…</p>
<p>Հարրին թարթեց աչքերը։ Ֆոքսի գլուխը մշուշից դուրս եկավ ու կրկին ընկավ մշուշի մեջ։ Խոշոր, մարգարտանման արցունքի կաթիլները հոսում էին նրա ոսկեկարմիր փայլուն փետուրների վրայով։</p>
<p>— Ես այստեղ կնստեմ ու կդիտեմ, թե ինչպես ես դու մեռնում, Հարրի Փոթթեր։ Մի՛ շտապիր, ես ինքս ոչ մի տեղ չեմ շտապում։</p>
<p>Հարրին գլխապտույտ զգաց։ Կարծես ամեն ինչ նրա շուրջը կատաղի շրջապտույտի մեջ էր։</p>
<p>— Այսպես վախճանվեց հանրահայտ Հարրի Փոթթերը, — ասում էր Րիդվելի հեռավոր ձայնը, — մեն-մենակ, Գաղտնի սրահում, լքված իր բոլոր ընկերների կողմից, պարտված Սև Լորդից, որին նա անխոհեմաբար մարտահրավեր էր նետել։ Շուտով կհանդիպես քո սիրելի հողարյուն մայրիկին, Հա՛րրի… Նա իր կյանքով քեզ համար տասերկու տարվա կյանք գնեց… Բայց Լորդ Վոլդեմորթը քո վերջը տվեց, ճիշտ այնպես, ինչպես դու գիտեիր, որ պիտի լինի։</p>
<p>«Եթե մեռնելը սա է, — մտածում էր Հարրին, — ապա այնքան էլ սարսափելի չէ»։ Նույնիսկ ցավն էր կամաց-կամաց հեռանում մարմնից…</p>
<p>Բայց մի՞թե սա է մեռնելը։ Մթնելու փոխարեն սրահը կարծես կրկին լուսավորվեց նրա աչքերի առաջ։ Հարրին թեթև թափահարեց գլուխը և հստակ տեսավ Ֆոքսին՝ դեռևս թեքված իր թևի վրա։ Արցունքների հատիկները պսպղում էին նրա վերքի շուրջը… Բայց… բայց նրա թևի վրա ոչ մի վերք էլ չէր երևում։</p>
<p>— Հեռացի՛ր, թռչուն, — հանկարծ ասաց Րիդվելի ձայնը, Հարրիի փայտիկը ցցելով Ֆոքսի վրա։ Հրացանի կրակոցի պես գմփոց լսվեց, և Ֆոքսը կարմիր ու ոսկեգույն հողմի պես վեր սուրաց։</p>
<p>— Փյունիկի արցունքները… — սառն ասաց Րիդվելը անթարթ նայելով Հարրիի թևին, — իհարկե… Բուժիչ հատկություն… Ինչպե՜ս էի մոռացել…</p>
<p>Նա նայեց Հարրիի դեմքին։</p>
<p>— Բայց միևնույն է։ Ըստ էության, այսպես նույնիսկ ավելի գերադասելի է ինձ համար։ Միայն ես և դու, Հարրի Փոթթեր… ես և դու…</p>
<p>Նա բարձրացրեց փայտիկը։</p>
<p>Հաջորդ վայրկյանին Ֆոքսը իր թևերի ու պոչի կարմրափետուր մրրիկով կրկին անցավ Հարրիի գլխավերևով, և ինչ-որ բան թրմփոցով ընկավ Հարրիի գիրկը… Օրագիրն էր։</p>
<p>Կես վայրկյան Հարրին ու Րիդվելը՝ փայտիկը դեռ բարձր պահած, անթարթ նայեցին օրագրին։ Հետո առանց մտածելու, կարծես ամբողջ ժամանակ մտքին հենց դա էր եղել, Հարրին ճանկեց իր կողքին ընկած Բասիլիսկոսի կոտրված ժանիքը և ամբողջ ուժով մխրճեց օրագրի մեջ։</p>
<p>Մի ահասարսուռ, ականջ ծակող ճիչ լսվեց։ Թանաքը սկսեց առվակներով դուրս ժայթքել գրքի միջից, հոսել Հարրիի ձեռքերով և ողողել հատակը։ Րիդվելը կծկվում ու ջղաձգվում էր, ճչում ու կաղկանձում, և հետո…</p>
<p>Նա անհետացավ։ Հարրիի կախարդական փայտիկը թրմփոցով ընկավ հատակին, և լռություն տիրեց։ Լռություն, բացառությամբ թանաքի համաչափ կաթկթոցի, որը դեռ հոսում էր օրագրից։ Բասիլիսկոսի թույնը այրել ու մեծ անցք էր բացել օրագրի էջերի մեջ։</p>
<p>Ոտքից գլուխ դողալով, Հարրին ինքն իրեն հավաքեց ու ոտքի կանգնեց։ Նրա գլուխն այնպես էր պտտվում, ասես հենց նոր մի քանի տասնյակ կիլոմետր ճամփորդել էր տեսլուղիով։ Նա դանդաղ գետնից բարձրացրեց իր փայտիկը, Տեսակավորող գլխարկը, վերցրեց կիսով չափ այրված օրագիրը և, մեծ ջանքեր գործադրելով մի կերպ կարողացավ Բասիլիսկոսի գանգից դուրս հանել թուրը։</p>
<p>Հանկարծ սրահի մյուս կողմից մի թույլ տնքոց լսվեց։ Ջինին շարժվում էր։ Մինչ Հարրին շտապում էր Ջինիի մոտ, նա նստեց։ Աղջկա ապշահար աչքերը սահեցին սատկած Բասիլիսկոսի հսկայական մարմնի վրայով, հետո դիտեցին ոտքից գլուխ արնաթաթախ Հարրիին, հետո նրա հայացքը կանգ առավ Հարրիի ձեռքին բռնած օրագրի վրա։ Ջինին ուժեղ ցնցումով օդ ներշնչեց, ու արցունքները անզուսպ ժայթքեցին աչքերից՝ ողողելով փոքրիկ դեմքը։</p>
<p>— Հարրի՜… օօ՜հ… Հարրի՜… Ես ուզում էի նախաճաշի ժամին պատմել ձեե՜զ… բայց չէի կարող Փերսիի մոտ ասեե՜լ։ Հարրի, ես եմ մեղավորը… բայց ես… երդվուուո՜ւմ եմ… ես չէի ուզուո՜ւմ… Րիդվելն էր ինձ ստիպում, նա տիկնիկի պես ղեկավարում էր ինձ… և… և… Ինչպե՞ս էս սպանել սրան… ո՜ւր է Ր-րիդվելը… Ես հիշում եմ միայն, թե նա ինչպես դուրս եկավ օրագրից։</p>
<p>— Հանգստացի՜ր… — ասաց Հարրին՝ բարձրացնելով օրագիրն ու այրված անցքը ցույց տալով Ջինիին, — Րիդվելն այլևս չկա։ Տե՜ս… Երկուսն էլ սատկած են՝ Րիդվելն ու Բասիլիսկոսը։ Վե՜ր կաց Ջինի, վե՜ր կաց, գնա՜նք այստեղից։</p>
<p>— Ինձ կհեռացնե-հե՜ն դպրոցի՜ց, — հեկեկում էր Ջինին, մինչ Հարրին փորձում էր նրան ոտքի կանգնեցնել։ — Այն օրից ի վեր, ինչ Բիլը եկավ Հոգվարթս, ես երազում էի այստեղ գալու մասի-հի՜ն։ Իսկ հիմա ինձ կհեռացնե-հե-հե՜ն։ Ի՞նչ կասեն հայրիկն ու մայրիկը…</p>
<p>Ֆոքսը նրանց էր սպասում՝ ճախրելով սրահի մուտքի մոտ։ Հարրին, Ջինիի թևից բռնած առաջ տարավ նրան։ Հետո նրանք անցան մեռած Բասիլիսկոսի անշարժ պարույրների վրայով, անցան դատարկ սրահով ու մտան մութ թունելը։ Հարրին լսեց, ինչպես քարե դռները ցածր ֆսսոցով փակվեցին նրանց հետևում։</p>
<p>Մի քանի րոպե մութ թունելով քայլելուց հետո Հարրին լսեց քարե բեկորների մեջ անցում բացող Ռոնի բարձրացրած աղմուկը։</p>
<p>— Ռո՜ն, — գոռաց Հարրին, քայլերն արագացնելով, — Ջինին ողջ է։ Նա ինձ հետ է։</p>
<p>Լսվեց Ռոնի խուլ քրքիջը, և անցնելով հերթական շրջադարձը, նրանք քարաբեկորների կույտի մեջ բացված անցքից տեսան Ռոնի երջանիկ դեմքը։</p>
<p>— Ջինի՜, — Ռոնը ձեռքերը դուրս մեկնեց անցքից առաջին հերթին նրան անցկացնելու համար, — դու ո՜ղջ ես։ Հավատս չի գալիս։ Ին՞չ կատարվեց։</p>
<p>Նա փորձեց զրկել Ջինիին, բայց Ջինին հեկեկալով հետ հրեց նրան։</p>
<p>— Քեզ ի՞նչ է պատահել, Ջի՛նի, հո վնասված չե՞ս, — ասաց Ռոնը թեքվելով նրա վրա։ — Ամեն ինչ վերջացած է… Հիմա ամեն ինչ լավ կլինի… Որտեղի՞ց հայտնվեց այս թռչունը։</p>
<p>Ջինիի հետևից Ֆոքսն էր անցել քարերի բացվածքով։</p>
<p>— Դամբլդորի թռչունն է, — ասաց Հարրին՝ ինքն էլ քարերի վրայով մագլցելով։</p>
<p>— Իսկ այդ թու՞րը որտեղից վերցրիր, — հարցրեց Ռոնը ապշադեմ նայելով Հարրիի ձեռքին փայլատակող զենքին։</p>
<p>— Ամեն ինչ կպատմեմ, երբ այստեղից դուրս գանք, — ասաց Հարրին՝ մի թեք հայացք նետելով Ջինիի վրա։</p>
<p>— Բայց…</p>
<p>— Հետո, — արագ ասաց Հարրին, նա առայժմ չէր ուզում պատմել Ռոնին, թե ով էր բացել Գաղտնի սրահը, ամեն դեպքում նա չէր պատրաստվում դա անել Ջինիի ներկայությամբ։ — Լոքհարթն ու՞ր է։</p>
<p>— են կողմերում է, — ասաց Ռոնը գլխով ցույց տալով թունելի սկիզբը, — իրեն լրիվ կորցրել է։ Հիմա ինքդ կտեսնես։</p>
<p>Ֆոքսի առաջնորդությամբ, որի ալ կարմիր փետուրները տաք ոսկեգույն լույս էին սփռում մթության մեջ, նրանք գնացին մինչև թունելի սկիզբը։ Գիլդերոյ Լոքհարթը գետնին նստած, շատ երջանիկ տեսքով, ինչոր բան էր երգում քթի տակ։</p>
<p>— Ոչինչ չի հիշում, — ասաց Ռոնը, — հիշողություն չարակնող հմայանքը մեր փոխարեն հետադարձ հարվածեց հենց իրեն։ Գաղափար չունի, թե ինքն ով է, կամ որտեղ է գտնվում, կամ թե ով ենք մենք։ Ես նրան ասացի, որ այստեղ մնա ու սպասի։ Նա ինքն իր համար վտանգավոր է։</p>
<p>Լոքհարթը շատ բարեսիրտ ժպիտով նայեց նրանց։</p>
<p>— Բարև ձե՜զ, — ասաց նա, — ի՜նչ տարօրինակ վայր է սա։ Դուք այստե՞ղ եք ապրում։</p>
<p>— Ո՜՛չ, — ասաց Ռոնը և, հոնքերը բարձրացնելով, նայեց Հարրիին։</p>
<p>Հարրին առաջ թեքվեց ու նայեց խոր, մութ խողովակի անցքի մեջ։</p>
<p>— Դու մտածե՞լ ես, թե ինչպե՞ս ենք բարձրանալու, — ասաց նա Ռոնին։</p>
<p>Ռոնը գլուխն օրորեց, բայց փյունիկը Հարրիից առաջ էր անցել ու թևերը թափահարելով օդի մեջ, ճախրում էր նրանց առաջ՝ փայլեցնելով իր հուլունքանման աչքերը։ Ֆոքսը թափահարում էր իր երկար պոչի ոսկեգույն փետուրները։ Հարրին անվստահ նայեց նրան։</p>
<p>— Կարծես նա ուզում է, որ բռնես իր պոչից… — ասաց Ռոնը, տարակուսանքի մեջ, — բայց դու շատ ծանր ես այս թռչնի համար։</p>
<p>— Ֆոքսը սովորական թռչուն չէ, — ասաց Հարրին և արագ շրջվեց դեպի մյուսները, — մենք պետք է իրար ձեռք բռնենք։ Ջի՜նի, բռնի՜ր Ռոնի ձեռքը, պրոֆե՜սոր Լո՜քհարթ…</p>
<p>— Քեզ հետ է խոսում, — կտրուկ ասաց Ռոնը։</p>
<p>— Դուք բռնե՜ք Ջինիի մյուս ձեռքը։</p>
<p>Հարրին իր գոտու տակ մտցրեց թուրն ու Տեսակավորող գլխարկը։ Ռոնը բռնեց Հարրիի պարեգոտից, իսկ Հարրին երկու ձեռքերն առաջ պարզելով բռնեց Ֆոքսի արտասովոր տաք փետուրներից։</p>
<p>Աննկարագրելի թեթևություն տարածվեց նրա ամբողջ մարմնով, և հաջորդ վայրկյանին նրանք վզզոցով դեպի վեր էին սլանում խողովակով։ Հարրին լսում էր, ինչպես է Լոքհարթը պատերին խփվելով անդադար ասում․</p>
<p>— Զարմանալի՜ է… զարմանալի՜ է… Հրաշք է սա… իսկական կախարդա՜նք։</p>
<p>Սառը քամին սուրում էր Հարրիի մազերի միջով, և նա դեռ չէր հասցրել ձանձրանալ իրենց սլացքից, երբ բոլոր չորսն էլ կանգնեցին Լալկան Մարթայի զուգարանում։ Մինչ Լոքհարթն ուղղում էր իր գլխարկը, լվացարանը կրկին հետ բարձրացավ ու գրավեց իր սովորական դիրքը։</p>
<p>Մարթան պլշեց նրանց վրա։</p>
<p>— Դու ո՜ղջ ես, — աչքերը թարթելով ասաց նա Հարրիին։</p>
<p>— Ցավում եմ, որ հիասթափեցրի քեզ, — մռայլ ասաց Հարրին, արյան կաթիլներն ու մամռացեխը մաքրելով իր ակնոցի ապակիներից։</p>
<p>— Ա՜հ… Ես պարզապես մտածում էի, որ եթե դու մեռնեիր, ես քեզ հետ մեծագույն հաճույքով կկիսեի իմ զուգարանը, — արծաթափայլ շառագունելով ասաց Մարթան։</p>
<p>— Ուուըը՜ղղ, — ասաց Ռոնը, երբ նրանք արդեն դուրս էին եկել զուգարանից դեպի մութ միջանցքը, — Հարրի, կարծես Մարթան սիրահարվել է քեզ վրա։ Ջի՜՜նի, դու մրցակցուհի ունես։</p>
<p>Բայց արցունքները դեռ անձայն հոսում էին Ջինիի այտերով։</p>
<p>— Իսկ հիմա ու՞ր, — ասաց Ռոնը, անհանգիստ նայելով Ջինիին։ Հարրին ցույց տվեց ուղղությունը։</p>
<p>Ֆոքսը առաջնորդում էր նրանց՝ ոսկեգույն ցոլք տարածելով միջանցքով։ Նրանք գնացին փյունիկի հետևից և մի քանի վայրկյանից հայտնվեցին պրոֆեսոր ՄըքԳոնագալի գրասենյակի դռան առջև։</p>
<p>Հարրին թակեց դուռը ու ներս հրեց։</p>
<hr />
</body></html>