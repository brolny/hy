<!DOCTYPE html>
<html lang="ru" xml:lang="ru">
<head>
<meta charset="UTF-8">
<title>Մի Կաթիլ Մեղրը</title>
<meta name="viewport" content="width=device-width, initial-scale=1.0" />
<meta property="Description" content="Մի Կաթիլ Մեղրը" />
<meta name="Description" content="Հովհաննես Թումանյան" />
<link rel="preload" href="../style-ab.css" as="style">
<link rel="preload" href="../js/hyph3.js" as="script">
<link href="../style-ab.css" rel="stylesheet" type="text/css" media="all">
<link rel="icon" type="image/png" href="../img/favicon.png" />
<script src="../js/hyph3.js"></script>
</head>
<body class="hyphenate" onLoad="Hyphenator.run()">

<audio controls id="myMP3" >
<source src="mi_katil_mexr70.mp3" type="audio/mpeg" />
<source src="https://grqaser.org/ru/AudioDownload/mp3?f=media/music/0011tMhRPoZQAcXL.mp3&amp;n=001.mp3" type="audio/mpeg" />
</audio>
<div class="scroller">

<h1 lang="hy">Մի Կաթիլ Մեղրը</h1>
<p lang="hy" class="r">Հովհաննես Թումանյան</p>
<hr />
<p lang="hy">Մի գյուղացի իրենց գյուղում</p>
<p lang="hy">Խանութ սարքել, բան էր ծախում։</p>
<p lang="hy">Օրվան մի օր մոտիկ գյուղից,</p>
<p lang="hy">Մահակն ուսին, շունն ետևից</p>
<p lang="hy">Ներս է մտնում մի զըռ չոբան.</p>
<p lang="hy">– Բարի օր քեզ, ա՛յ խանութպան,</p>
<p lang="hy">Մեղրը չունե՞ս,</p>
<p lang="hy">Մի քիչ տաս մեզ։</p>
<p class="c">—</p>
<p lang="hy">– Ունեմ, ունեմ, չոբան ախպեր.</p>
<p lang="hy">Ամանդ ո՞ւր է, ամանըդ բեր,</p>
<p lang="hy">Ինչ տեղից որ ինքդ կուզես,</p>
<p lang="hy">Էս սըհաթին քաշեմ տամ քեզ։</p>
<p class="c">—</p>
<p lang="hy">Էսպես հանգիստ, էսպես սիրով,</p>
<p lang="hy">Մեղրից անուշ լավ խոսքերով</p>
<p lang="hy">Մեղր են քաշում. մին էլ հանկարծ</p>
<p lang="hy">Մի կաթ մեղրը ծորում է ցած։</p>
<p class="c">—</p>
<p lang="hy">– Տը՛զզ, էն կողմից մի ճանճ գալի,</p>
<p lang="hy">Էս կաթիլին վեր է գալի։</p>
<p lang="hy">Ճանճի վըրա, թաքուն-թաքուն,</p>
<p lang="hy">Էս խանութի տիրոջ կատուն</p>
<p lang="hy">Դուրս է ցատկում,</p>
<p lang="hy">Թաթով զարկում…</p>
<p class="c">—</p>
<p lang="hy">Բայց հենց կատվի ցատկելու հետ</p>
<p lang="hy">Հովվի շունը իսկույն ևեթ</p>
<p lang="hy">Հաֆ է անում,</p>
<p lang="hy">Վեր է կենամ,</p>
<p lang="hy">Խեղճ փիսիկին</p>
<p lang="hy">Դընում տակին,</p>
<p lang="hy">Ձեռաց խեղդում</p>
<p lang="hy">Ու շըպըրտում։</p>
<p class="c">—</p>
<p lang="hy">– Խեղդե՜ց, խեղդե՜ց, վա՜յ, իմ կատուն,</p>
<p lang="hy">Ա՛յ սատկես դու, շան որդու շուն,-</p>
<p lang="hy">Բարկանում է խանութպանը</p>
<p lang="hy">Ու ձեռն ընկած մոտիկ բանը</p>
<p lang="hy">Տուր՝ թե կտաս շան ճակատին,</p>
<p lang="hy">Շուռ է տալի կատվի կողքին։</p>
<p class="c">—</p>
<p lang="hy">– Վա՜յ, ձեզ մատա՜ղ, ասլան շունըս,</p>
<p lang="hy">Իմ ապրո՜ւստըս, տե՜ղըս, տո՜ւնըս…</p>
<p lang="hy">Տունըդ քանդվի, ա՜յ խանութպան,</p>
<p lang="hy">Անխիղճ, լիրբ, չար, ֆըլան–ֆըստան,</p>
<p lang="hy">Ո՞նց թե դու իմ շանը զարկե՜ս,</p>
<p lang="hy">Դե, զարկելը հիմի դու տես…</p>
<p lang="hy">Գոռում է մեր աժդահակը,</p>
<p lang="hy">Մեծագլուխ իր մահակը</p>
<p lang="hy">Ետ է տանում ու ցած բերում,</p>
<p lang="hy">Խանութպանին շեմքում փըռում։</p>
<p class="c">—</p>
<p lang="hy">– Ըսպանեցի՜ն… հա՜յ, օգնությո՜ւն…</p>
<p lang="hy">Ու թաղից թաղ, ու տանից տուն</p>
<p lang="hy">Ձեն է տալի մեկը մյուսին.</p>
<p lang="hy">– Հա՜յ, օգնությո՜ւն… ըսպանեցի՜ն…</p>
<p lang="hy">Վերի թաղից, ներքի թաղից,</p>
<p lang="hy">Ճամփի վըրից, գործի տեղից,</p>
<p lang="hy">Ճիչով, լալով,</p>
<p lang="hy">Հարայ տալով,–</p>
<p lang="hy">Էլ հերն ու մեր.</p>
<p lang="hy">Քիր ու ախպեր,</p>
<p lang="hy">Կին, երեխեք,</p>
<p lang="hy">Ընկեր տըղեք,</p>
<p lang="hy">Զոքանչ, աներ,</p>
<p lang="hy">Քավոր, սանհեր,</p>
<p lang="hy">Քեռի, փեսա…</p>
<p class="c">—</p>
<p lang="hy">Ինչ իմանաս էլ՝ ո՛վ է սա,</p>
<p lang="hy">Գալիս են ու անվերջ գալիս,</p>
<p lang="hy">Ով գալիս է՝ տուր թե տալիս.</p>
<p lang="hy">– Տո՛, կոպիտ արջ, տո՛, վայրենի,</p>
<p lang="hy">Էս տեսակ էլ բա՞ն կըլինի.</p>
<p lang="hy">Դու առուտուր եկար անես,</p>
<p lang="hy">Թե՞ իր շեմքում մարդ ըսպանես…</p>
<p class="c">—</p>
<p lang="hy">Մին ասում են՝ տասը զարկում,</p>
<p lang="hy">Աղցան անում, մեջտեղ ձըգում,</p>
<p lang="hy">Իր շան կողքին երկար ու մեկ։</p>
<p lang="hy">– Դե՛, ձեր մեռելն եկեք տարեք։</p>
<p class="c">—</p>
<p lang="hy">Ու էստեղից բոթը գընում,</p>
<p lang="hy">Գընում մոտիկ գյուղն է հասնում.</p>
<p lang="hy">– Հե՜յ, օգնեցե՜ք,</p>
<p lang="hy">Մեռած հո չեք,</p>
<p lang="hy">Ըսպանեցին մեր գյուղացուն…</p>
<p class="c">—</p>
<p lang="hy">Ինչպես շընաճանճի մի բուն</p>
<p lang="hy">Քանդես, թողնես,</p>
<p lang="hy">Էն ճանճի պես</p>
<p lang="hy">Ամբողջ գյուղով օրդու կապում,</p>
<p lang="hy">«Բու՛հ» են անում, դուրս են թափում</p>
<p lang="hy">Ամեն մինը առած մի բան.</p>
<p lang="hy">Որը ձեռին մի հրացան,</p>
<p lang="hy">Որը եղան, ցաքատ կամ սուր,</p>
<p lang="hy">Որը թի, բահ, որը շամփուր,</p>
<p lang="hy">Որը կացնով, որը փետով,</p>
<p lang="hy">Որը ձիով, որը ոտով,</p>
<p lang="hy">Որն անգըտակ, որը բոբիկ –</p>
<p lang="hy">Դեպի դուշման գյուղը մոտիկ։</p>
<p class="c">—</p>
<p lang="hy">– Տո՛, էսպես էլ անիրավ գյո՜ւղ.</p>
<p lang="hy">Ոչ խիղճ ունեն, ոչ ահ-երկյուղ.</p>
<p lang="hy">Մարդ գընում է առուտուրի,</p>
<p lang="hy">Հավաքվում են՝ քաշում սըրի։</p>
<p class="c">—</p>
<p lang="hy">Թո՜ւ ձեր գեղին, միջի մարդին,</p>
<p lang="hy">Ձեր նամուսին, ձեր ադաթին…</p>
<p lang="hy">Գընա՜նք, զարկե՜նք,</p>
<p lang="hy">Ջարդե՜նք, կրակե՜նք…</p>
<p lang="hy">– Հա՜յ, հո՜ւյ, հառա՜ջ, դե՜ ձեզ տեսնե՜մ…</p>
<p class="c">—</p>
<p lang="hy">Ու դուրս եկան իրարու դեմ,</p>
<p lang="hy">Հա՛ զարկեցին ու զարկեցին,</p>
<p lang="hy">Կոտորեցին, կըրակեցին,</p>
<p lang="hy">Ինչքան ավել կոտորեցին,</p>
<p lang="hy">Էնքան ավել կատաղեցին,</p>
<p lang="hy">Ջարդեցին իրար,</p>
<p lang="hy">Ջընջեցին իրար,</p>
<p lang="hy">Կորան, գընացին</p>
<p lang="hy">Գետնին հավասար։</p>
<p class="c">—</p>
<p lang="hy">Դու մի՛ ասիլ, մեկը մեկից</p>
<p lang="hy">Էսքան մոտիկ, սահմանակից</p>
<p lang="hy">Էս գյուղերը հարկ են տալի</p>
<p lang="hy">Ամեն մինը մի արքայի։</p>
<p class="c">—</p>
<p lang="hy">Մի տերության թագավորը,</p>
<p lang="hy">Երբ լսում է էս բոլորը,</p>
<p lang="hy">Արձակում է հըրովարտակ</p>
<p lang="hy">Ժողովըրդին իր հըպատակ.</p>
<p class="c">—</p>
<p lang="hy">– Հայտնի լինի մեր տերության,</p>
<p lang="hy">Զինվոր, բանվոր, ազնըվական –</p>
<p lang="hy">Ամեն շարքին</p>
<p lang="hy">Ու աշխարհքին,</p>
<p lang="hy">Որ անօրեն ու դավաճան</p>
<p lang="hy">Մեր դրացի ազգը դաժան,</p>
<p lang="hy">Երբ մենք քընած էինք սիրով,</p>
<p lang="hy">Մեր սահմանը մըտավ զոռով,</p>
<p lang="hy">Ու կոտորեց սուրը ձեռին</p>
<p lang="hy">Մեր սիրելի զավակներին։</p>
<p class="c">—</p>
<p lang="hy">Արդ, սըրահար ու հըրակեզ</p>
<p lang="hy">Մեր որդիքը կանչում են մեզ,</p>
<p lang="hy">Եվ մենք, ընդդեմ մեր իսկ կամքին,</p>
<p lang="hy">Պատվեր տըվինք մեր բանակին,</p>
<p lang="hy">Թընդանոթով մեր ավերող</p>
<p lang="hy">Ու աստուծով մեծակարող,</p>
<p lang="hy">Հանուն արդար ու սուրբ ոխի</p>
<p lang="hy">Մըտնի հողը մեր ոսոխի։</p>
<p class="c">—</p>
<p lang="hy">Մյուսը նույնպես իրեն հերթին</p>
<p lang="hy">Գըրեց զորքին, ժողովըրդին.</p>
<p lang="hy">Մարդկանց առաջ և աստըծու,</p>
<p lang="hy">Բողոքում ենք մեր դըրացու</p>
<p lang="hy">Վարմունքի դեմ և չար, և նենգ,</p>
<p lang="hy">Որ ոտքելով ամեն օրենք,</p>
<p lang="hy">Բորբոքում է կըռիվ ու վեճ</p>
<p lang="hy">Հին հարևան ազգերի մեջ,</p>
<p lang="hy">Քանդում սիրո դաշը կապած։</p>
<p class="c">—</p>
<p lang="hy">Արդ՝ ակամա մենք ըստիպված,</p>
<p lang="hy">Հանուն պատվի, արդարության,</p>
<p lang="hy">Հանուն թափված անմեղ արյան,</p>
<p lang="hy">Հանուն ազատ մեր աշխարհքի,</p>
<p lang="hy">Հանուն աստծու և իր փառքի –</p>
<p lang="hy">Բարձրացնում ենք մեր ձայնն ահա</p>
<p lang="hy">Ու մեր սուրը նորա վըրա։</p>
<p lang="hy">Ու ըսկսեց կըռիվն ահեղ։</p>
<p lang="hy">Շռինդ, որոտ էստեղ, էնտեղ։</p>
<p class="c">—</p>
<p lang="hy">Կըրակն ընկավ շեն ու քաղաք,</p>
<p lang="hy">Արյուն, ավեր, ճիչ, աղաղակ,</p>
<p lang="hy">Ամեն կողմից սարսափ ու բոթ,</p>
<p lang="hy">Ամեն կողմից մեռելի հոտ…</p>
<p lang="hy">Ամառ, ձըմեռ,</p>
<p lang="hy">Ողջ տարիներ</p>
<p lang="hy">Մըշակն անբան,</p>
<p lang="hy">Դաշտերն անցան,</p>
<p lang="hy">Ու, կըռիվն չըդադարած,</p>
<p lang="hy">Սովը եկավ համատարած։</p>
<p class="c">—</p>
<p lang="hy">Սովը եկավ – սովի հետ ցավ,</p>
<p lang="hy">Ծաղկած երկիրն ամայացավ…</p>
<p lang="hy">Իսկ մնացած մարդիկ իրար</p>
<p lang="hy">Հարցնում էին սարսափահար,</p>
<p lang="hy">Թե ո՞րտեղից արդյոք ծագեց</p>
<p lang="hy">Էս ընդհանուր աղետը մեծ։</p>
<hr />
<p class="r" lang="en" >Speed of audio  <button onclick="setPlaySpeed()" type="button">more slow</button>
<button onclick="setSpeed100()" type="button">normal</button><br />21–07–2021, <a href="https://grqaser.org/ru/grkaser/102/kaplya-meda?c=23">Link</a></p></div>
<script>
var vid = document.getElementById("myMP3");
function setPlaySpeed() {vid.playbackRate=vid.playbackRate-0.1;}
function setSpeed100() {vid.playbackRate=1;}
</script></body></html>


